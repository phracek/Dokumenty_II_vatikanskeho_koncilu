<HTML xmlns:v="urn:schemas-microsoft-com:vml" xmlns:o="urn:schemas-microsoft-com:office:office">

<BODY background="http://www.vatican.va/img/sfondo.jpg" text="#000000" alink="#000000" vlink="#000000" link="#663300" topmargin=0 marginwidth=1 marginheight=1 leftmargin="0"><A NAME="top"></a><div id="corpo" class="rounded">

<p align="center"><font color="#663300">PAULUS EPISCOPUS <br>
SERVUS SERVORUM DEI <br>
UNA CUM SACROSANCTI CONCILII PATRIBUS <br>
AD PERPETUAM REI MEMORIAM </font></p>
<p align="center"><font color="#663300">DECRETUM DE ACCOMMODATA RENOVATIONE 
VITAE RELIGIOSAE <br>
<i><b><font size="4">PERFECTAE CARITATIS</font></b></i></font></p>
<P align="justify">
&nbsp;</P>
<div>
	1. PERFECTAE 
	CARITATIS per consilia evangelica prosecutionem Sacrosancta Synodus praevie 
	ostendit, in Constitutione cui initium est &#xab;Lumen gentium&#xbb;, a Divini 
	Magistri doctrina et exemplis originem ducere et tamquam praeclarum signum 
	Regni caelestis apparere. Nunc vero, de vita ac disciplina institutorum, 
	quorum sodales castitatem, paupertatem et oboedientiam profitentur, intendit 
	agere eorumque necessitatibus, prout tempora nostra suadent, providere.<p>Inde ab 
	exordiis quidem Ecclesiae fuerunt viri ac mulieres, qui per praxim 
	consiliorum evangelicorum Christum maiore cum libertate sequi pressiusque 
	imitari intenderunt et suo quisque modo vitam Deo dicatam duxerunt, e quibus 
	multi, Spiritu Sancto afflante, vel vitam solitariam degerunt vel familias 
	religiosas suscitaverunt, quas Ecclesia sua auctoritate libenter suscepit et 
	adprobavit. Unde e consilio divino mirabilis varietas coetuum religiosorum 
	succrevit, quae valde contulit, ut Ecclesia, non solum ad omne opus bonum 
	instructa (cf. <i>2 Tim</i>. 3, 17) et ad opus ministerii in aedificationem 
	Corporis Christi (cf. <i>Eph.</i> 4, 12) parata sit, sed etiam variis donis 
	filiorum suorum decorata appareat sicut sponsa ornata viro suo (cf. <i>Apoc</i>. 
	21, 2) et per eam innotescat multiformis sapientia Dei (cf. <i>Eph</i>. 3, 10).</p>
	<p>In tanta 
	autem donorum varietate omnes, qui ad praxim consiliorum evangelicorum a Deo 
	vocantur eademque fideliter profitentur, Domino se peculiariter devovent, 
	Christum sequentes, qui virgo et pauper (cf. <i>Mt</i>. 8, 20; <i>Lc</i>. 9, 58) per 
	oboedientiam usque ad mortem Crucis (cf. <i>Phil</i>. 2, 8) homines redemit et 
	sanctificavit. Ita caritate impulsi, quam Spiritus Sanctus in cordibus eorum 
	diffundit (cf. Rom. 5, 5), magis magisque vivunt Christo et corpori Eius 
	quod est Ecclesia (cf.<i> Col</i>. 1, 24). Quo ferventius ergo tali sui donatione 
	quae totam vitam complectitur, Christo coniunguntur, eo uberior fit 
	vita Ecclesiae et apostolatus eius vegetius fecundatur.</p>
	<p>Ut autem 
	praestans valor vitae per consiliorum professionem consecratae eiusque 
	necessarium munus in praesentis temporis adiunctis ad maius Ecclesiae bonum 
	cedat, haec Sacra Synodus sequentia statuit, quae nonnisi principia 
	generalia respiciunt accommodatae renovationis vitae ac disciplinae 
	religionum atque, propria indole servata, societatum vitae communis sine 
	votis et institutorum saecularium. Normae vero particulares pro eorumdem 
	congrua expositione et applicatione post Concilium a competenti auctoritate 
	statuendae sunt.</p>
	<p>2. 
	Accommodata renovatio vitae religiosae simul complectitur et continuum 
	reditum ad omnis vitae christianae fontes primigeniamque institutorum 
	inspirationem et aptationem ipsorum ad mutatas temporum condiciones. Quae 
	renovatio, sub impulsu Spiritus Sancti et Ecclesia duce, promovenda est 
	secundum principia quae sequuntur:</p>
	<blockquote>
		<p>a) Cum vitae 
	religiosae ultima norma sit Christi sequela in Evangelio proposita, haec ab 
	omnibus institutis tamquam suprema regula habeatur.</p>
		<p>b) In 
	ipsum Ecclesiae bonum cedit ut instituta peculiarem suam indolem ac munus 
	habeant. Ideo fideliter 
	agnoscantur et serventur Fundatorum spiritus propriaque proposita, necnon 
	sanae traditiones, quae omnia cuiusque instituti patrimonium constituunt.</p>
		<p>c) Omnia 
	instituta vitam Ecclesiae participent, eiusque incoepta et proposita ut in 
	re biblica, liturgica, dogmatica, pastorali, oecumenica, missionali et 
	sociali, iuxta propriam suam indolem, sua faciant et pro viribus foveant.</p>
		<p>d) 
	Instituta, de hominum temporumque condicionibus deque Ecclesiae 
	necessitatibus, congruam cognitionem apud sodales suos promoveant; ita ut 
	mundi huius aetatis adiuncta in lumine fidei sapienter diiudicantes, atque 
	zelo apostolico exardescentes, efficacius hominibus subvenire valeant.</p>
		<p>e) Cum vita religiosa ante omnia ad hoc ordinetur ut sodales Christum 
		sequantur et Deo uniantur per professionem consiliorum evangelicorum, 
		serio perpendendum est optimas accommodationes ad necessitates temporis 
		nostri peractas effectum non sortiri, nisi animentur renovatione 
		spirituali, cui semper etiam in operibus externis promovendis primae 
		partes tribuendae sunt.</p>
	</blockquote>
	<p>&nbsp;</p>
	<p>3. Ratio 
	vivendi, orandi et operandi hodiernis sodalium condicionibus physicis et 
	psychicis, necnon, prout ab indole cuiusque instituti requiritur, 
	apostolatus necessitatibus, culturae exigentiis, circumstantiis socialibus 
	et oeconomicis, ubique, praesertim in missionum locis, apte conveniat.</p>
	<p>Secundum 
	eadem criteria examini quoque subiiciatur regiminis ratio institutorum.</p>
	<p>Quapropter 
	constitutiones, &#xab;directoria&#xbb;, libri usuum, precum et caeremoniarum aliique 
	id genus codices, congruenter recognoscantur atque, iis praescriptis 
	suppressis quae obsoleta sint, documentis huius Sacrae Synodi aptentur.</p>
	<p>4. Efficax 
	renovatio et recta accommodatio obtineri nequeunt nisi cooperantibus omnibus 
	instituti sodalibus.</p>
	<p>Normas autem 
	accommodatae renovationis statuere et leges ferre, necnon sufficienti 
	prudentique experientiae locum dare, competentium tantum auctoritatum est, 
	praesertim capitulorum generalium, salva, quatenus necessaria sit, 
	approbatione Sanctae Sedis aut Ordinariorum locorum, ad normam iuris. 
	Superiores vero, in his quae ad totius instituti sortes spectant, sodales 
	suos apto modo consulant et audiant. Pro accommodata renovatione 
	monasteriorum monialium, vota et consulta etiam a consessibus foederationum 
	aut ab aliis conventibus legitime convocatis obtineri poterunt.</p>
	<p>Meminerint 
	tamen omnes spem renovationis ponendam esse magis in diligentiore regulae et 
	constitutionum observantia quam in multiplicandis legibus.</p>
	<p>5. Cuiusvis 
	instituti sodales mente recolant imprimis se professione consiliorum 
	evangelicorum vocationi divinae responsum dedisse, ita ut, non solum peccato 
	mortui (cf. Rom. 6, 11) sed etiam mundo renuntiantes, soli Deo vivant. Totam 
	enim vitam suam Eius famulatui mancipaverunt, quod quidem constituit 
	peculiarem quamdam consecrationem, quae in baptismatis consecratione intime 
	radicatur eamque plenius exprimit.</p>
	<p>Cum autem 
	haec suiipsius donatio ab Ecclesia suscepta sit, eius etiam servitio sese 
	sciant addictos. Qui Dei famulatus exercitium virtutum in eis urgere ac 
	fovere debet, praesertim humilitatis et oboedientiae, fortitudinis et 
	castitatis, quibus Christi exinanitio (cf. Phil. 2, 7-8) simulque Eius vita 
	in spiritu (cf. <i>Rom</i>. 8, 1-13) participantur. </p>
	<p>Religiosi 
	ergo, suae professioni fideles, omnia propter Christum dimittentes (cf. <i>Mc</i>.&nbsp; 
	10, 28), Ipsum tamquam unum necessarium (cf. <i>Lc</i>. 10, 42) sequantur (cf. Mt. 
	19, 21), Eius verba audientes (cf. <i>Lc</i>. 10, 39), de iis quae Eius sunt 
	solliciti (cf. <i>I Cor</i>. 7, 32).</p>
	<p>Quapropter 
	cuiuslibet instituti sodales, Deum prae omnibus et unice quaerentes, 
	contemplationem, qua Ei mente et corde adhaereant, cum amore apostolico, quo 
	operi Redemptionis adsociari Regnumque Dei dilatare nitantur, coniungant 
	oportet.</p>
	<p>6. Qui 
	evangelica consilia profitentur Deum qui nos prior dilexit (cf. I Io. 4, 10) 
	ante omnia quaerant ac diligant et in omnibus rerum adiunctis fovere 
	studeant vitam absconditam cum Christo in Deo (cf. <i>Col</i>. 3, 3), unde profluit 
	et urgetur proximi dilectio in salutem mundi Ecclesiaeque aedificationem. 
	Hac caritate etiam ipsa praxis consiliorum evangelicorum animatur et 
	regitur.</p>
	<p>Quapropter 
	institutorum sodales spiritum orationis et orationem ipsam, haurientes e 
	germanis spiritualitatis christianae fontibus assiduo studio colant. 
	Imprimis vero Sacram Scripturam quotidie prae manibus habeant, ut divinarum 
	scripturarum lectione et meditatione &#xab;eminentem scientiam Iesu Christi&#xbb; 
	(<i>Phil</i>. 3, 8) ediscant. Sacram Liturgiam, praesertim sacrosanctum 
	Eucharistiae mysterium, ad mentem Ecclesiae corde et ore peragant atque ex 
	hoc ditissimo fonte vitam spiritualem alant.</p>
	<p>Ita in mensa 
	divinae Legis et sacri altaris refecti Christi membra fraterne ament, 
	pastores spiritu filiali revereantur atque diligant; magis magisque vivant 
	et sentiant cum Ecclesia eiusque missioni totaliter se devoveant.</p>
	<p>7. Instituta 
	quae integre ad contemplationem ordinantur, ita ut eorum sodales in 
	solitudine ac silentio, in assidua prece et alacri poenitentia soli Deo 
	vacent, in Corpore Christi mystico, in quo &#xab;omnia... membra non eumdem actum 
	habent&#xbb; (<i>Rom</i>. 12, 4), quantumvis actuosi apostolatus urgeat 
	necessitas, praeclaram partem semper retinent. Deo enim eximium laudis 
	sacrificium offerunt, populum Dei sanctitatis uberrimis fructibus 
	collustrant atque exemplo movent necnon arcana fecunditate apostolica 
	dilatant. Ita Ecclesia e decus exstant et caelestium scatebra gratiarum. At 
	eorum ratio vivendi secundum praedicta principia et criteria accommodatae 
	renovationis recognoscatur, sanctissime tamen servatis eorum a mundo secessu 
	atque vitae contemplativae exercitiis propriis.</p>
	<p>8. Permulta 
	sunt in Ecclesia instituta, vel clericalia vel laicalia, variis apostolatus 
	operibus dedita, quae donationes habent secundum gratiam quae data est eis, 
	differentes: sive ministerium in ministrando, sive qui docet in doctrina, 
	qui exhortatur in exhortando, qui tribuit in simplicitate, qui miseretur in 
	hilaritate (cf. <i>Rom</i>. 12, 5-8). &#xab;Divisiones vero gratiarum sunt, idem autem 
	Spiritus&#xbb; (<i>I Cor</i>. 12, 4). In istis institutis, ad ipsam naturam vitae 
	religiosae pertinet actio apostolica et benefica utpote sanctum ministerium 
	et opus caritatis proprium ab Ecclesia ipsis commissum eiusque nomine 
	exercendum. Proinde tota vita religiosa sodalium spiritu apostolico 
	imbuatur, tota vero actio apostolica religioso spiritu informetur. Ut igitur 
	sodales vocationi suae ad Christum sequendum imprimis respondeant, ac ipsi 
	Christo in Eius membris deserviant actio eorum apostolica ex intima cum Ipso 
	unione procedat oportet.	Inde fit ut caritas ipsa erga Deum et proximum foveatur.</p>
	<p>Quapropter 
	instituta illa observantias suas atque usus cum requisitis apostolatus, cui 
	dedicantur, apte componant. Cum autem vita religiosa apostolicis operibus 
	dedita formas multiplices induat, necesse est ut accommodata eius renovatio 
	huiusmodi diversitatis rationem habeat, atque ut apud varia instituta 
	sodalium vita in servitium Christi propriis eorum congruisque mediis 
	sustentetur.</p>
	<p>9. Fideliter 
	servetur atque magis in dies elucescat in suo germano spiritu tum in Oriente 
	tum in Occidente venerabile vitae monasticae institutum, quod praeclara 
	merita longo saeculorum cursu in Ecclesia et in humana consortione sibi 
	acquisivit. Monachorum praecipuum officium est divinae Maiestati humile 
	simul ac nobile servitium praestare intra septa monasterii, sive in 
	umbratili vita integre se divino cultui dedicent sive aliqua apostolatus vel 
	christianae caritatis opera legitime assumpserint. Servata igitur indole 
	propriae institutionis, antiquas beneficas traditiones renovent easque 
	hodiernis animarum necessitatibus ita accommodent ut monasteria veluti 
	seminaria sint aedificationis populi christiani.</p>
	<p>Item 
	religiones quae ex regula vel instituto vitam apostolicam intime consociant 
	officio chorali observantiisque monasticis, ita rationem vivendi cum 
	apostolatus sibi convenientis exigentiis componant ut suam formam vitae 
	fideliter servent utpote quae eximio Ecclesiae bono cedat.</p>
	<p>10. Vita 
	religiosa laicalis, tam pro viris quam pro mulieribus, statum in se 
	completum professionis consiliorum evangelicorum constituit. 
	Quapropter illam, muneri pastorali Ecclesiae in erudienda iuventute, in 
	aegrotis curandis aliisque ministeriis explendis tam utilem, Sacra Synodus 
	magni faciens, sodales in sua vocatione confirmat eosque ut hodiernis 
	exigentiis vitam suam accommodent hortatur.</p>
	<p>Sacra 
	Synodus declarat nihil obstare quominus in religionibus Fratrum, firma 
	manente earum indole laicali, ex dispositione Capituli generalis, ad 
	subveniendum necessitatibus ministerii sacerdotalis in suis domibus, aliqui 
	sodales sacris Ordinibus initientur.</p>
	<p>11. 
	Instituta saecularia, quamvis non sint instituta religiosa, veram tamen et 
	completam consiliorum evangelicorum professionem in saeculo ab Ecclesia 
	recognitam secumferunt. Quae professio viris ac mulieribus, laicis et clericis in saeculo 
	degentibus, consecrationem confert. Proinde iidem totalem suipsius Deo 
	dedicationem in caritate perfecta praecipue intendant et ipsa instituta 
	propriam ac peculiarem indolem, saecularem scilicet, servent ut apostolatum 
	in saeculo ac veluti ex saeculo, ad quem exercendum orta sunt, efficaciter 
	et ubique adimplere valeant.</p>
	<p>Probe tamen 
	sciant se tantum munus obire non posse, nisi sodales accurate in rebus 
	divinis et humanis ita instituantur, ut revera fermentum sint in mundo ad 
	robur et incrementum Corporis Christi. Moderatores ergo serio curent de 
	institutione praesertim spirituali sodalibus impertienda necnon de ulteriore 
	formatione promovenda.</p>
	<p>12. Castitas 
	&#xab;propter regnum caelorum&#xbb; (<i>Mt</i>. 19, 12), quam religiosi profitentur, tamquam 
	eximium gratiae donum aestimanda est. Cor enim hominis singulari modo 
	liberat (cf. <i>I Cor</i>. 7, 32-35), ut magis accendatur caritate erga Deum et 
	homines universos, ideoque est peculiare signum bonorum caelestium necnon 
	medium aptissimum quo religiosi alacriter servitio divino operibusque 
	apostolatus sese dedicent. Sic ipsi coram omnibus Christifidelibus mirabile 
	illud evocant connubium a Deo conditum et in futuro saeculo plene 
	manifestandum quo Ecclesia unicum sponsum Christum habet.</p>
	<p>Oportet ergo 
	ut religiosi, professionem suam fideliter servare studentes, verbis Domini 
	credant et, Dei auxilio confisi, de propriis viribus ne praesumant, 
	mortificationem sensuumque custodiam adhibeant. Media quoque naturalia ne 
	omittant, quae mentis et corporis sanitati favent. Ita fit ut falsis 
	doctrinis, quae continentiam perfectam tamquam impossibilem vel humano 
	profectui nocivam ostentant, non moveantur, et omnia quae castitatem in 
	periculum adducunt, instinctu quodam spirituali, respuant. Meminerint 
	insuper omnes, praesertim Superiores, castitatem securius servari cum 
	inter sodales vera dilectio fraterna in vita communi viget. </p>
	<p>Cum 
	observantia continentiae perfectae profundiores naturae humanae 
	inclinationes intime attingat, candidati ad professionem castitatis ne 
	accedant neve admittantur, nisi post probationem vere sufficientem et cum 
	debita maturitate psychologica et affectiva. Ipsi non solum de periculis 
	castitati occurrentibus moneantur, sed ita instruantur ut coelibatum Deo 
	dicatum etiam in bonum integrae personae assumant.</p>
	<p>13. 
	Paupertas voluntaria propter Christi sequelam cuius est signum praesertim 
	hodie multum aestimatum, a religiosis diligenter excolatur atque, si opus 
	sit, novis etiam formis exprimatur. Per eam participatur paupertas 
	Christi, qui propter nos egenus factus est, cum esset dives, ut illius 
	inopia nos divites essemus (cf. <i>2 Cor</i>. 8, 9; <i>Mt</i>. 8, 20) .</p>
	<p>Ad 
	paupertatem autem religiosam quod attinet, haud sufficit in usu bonorum 
	Superioribus subiici, sed oportet ut sodales re et spiritu sint pauperes, 
	thesauros in caelo habentes (cf. <i>Mt</i>. 6, 20).</p>
	<p>In suo 
	quisque officio communi legi laboris se sentiant obnoxios, atque, dum ita 
	res victui operibusque eorum necessariae comparantur, omnem indebitam 
	sollicitudinem proiiciant et Patris caelestis Providentiae sese committant 
	(cf. <i>Mt</i>. 6, 25).</p>
	<p>Congregationes religiosae suis constitutionibus permittere possunt ut 
	sodales bonis patrimonialibus acquisitis vel acquirendis renuntient.</p>
	<p>Instituta 
	ipsa, ratione habita singulorum locorum, testimonium paupertatis quasi 
	collectivum reddere satagant et libenter ex propriis bonis aliquid conferant 
	ad alias Ecclesiae necessitates et egenorum sustentationem, quos religiosi 
	omnes in visceribus Christi diligant (cf. <i>Mt</i>. 19, 21; 25, 34-46;<i> Iac</i>. 2, 15- 
	16; <i>I Io</i>. 3, 17) . Institutorum provinciae ac domus aliae cum aliis in bonis 
	temporalibus communicent, ita ut illae quae plus habent alias adiuvent quae 
	egestatem patiuntur.</p>
	<p>Quamvis 
	instituta, salvis regulis et constitutionibus, ius habeant possidendi omnia 
	necessaria ad vitam temporalem et opera, omnem tamen speciem luxus, 
	immoderati lucri ac bonorum cumulationis vitent.</p>
	<p>14. 
	Religiosi per professionem oboedientiae plenam propriae voluntatis 
	dedicationem veluti sacrificium sui Deo offerunt, et per illud constantius 
	et securius divinae voluntati salvificae uniuntur. Inde ad exemplum Iesu 
	Christi, qui venit ut faceret voluntatem Patris (cf. <i>Io</i>. 4, 34; 5, 30; 
	<i>Hebr</i>. 
	10, 7; <i>Ps</i>. 39, 9), et &#xab;formam servi accipiens&#xbb; (<i>Phil</i>. 2, 7) ex iis, quae 
	passus est, didicit oboedientiam (cf. <i>Hebr</i>. 5, 8), religiosi, Spiritu Sancto 
	movente, Superioribus, vices Dei gerentibus, in fide sese subiiciunt et per 
	eos ad omnium in Christo fratrum ministerium ducuntur, sicut ipse Christus 
	ob suam erga Patrem submissionem fratribus ministravit et animam suam 
	posuit redemptionem pro multis (cf. <i>Mt</i>. 20, 28; <i>Io</i>. 10, 14-18). Ita, 
	Ecclesiae servitio arctius devinciuntur et in mensuram aetatis plenitudinis 
	Christi (cf. <i>Eph</i>. 4, 13) pervenire contendunt.</p>
	<p>Sodales ergo 
	in spiritu fidei et amoris erga Dei voluntatem Superioribus suis ad normam 
	regulae et constitutionum humile praestent obsequium, vires intelligentiae 
	et voluntatis necnon naturae et gratiae dona in praeceptorum exsecutione et 
	in expletione munerum sibi commissorum conferendo, scientes se ad 
	aedificationem Corporis Christi secundum Dei propositum operam praestare.
	Sic oboedientia religiosa, 
	nedum dignitatem personae humanae minuit, illam, ampliata libertate filiorum 
	Dei, ad maturitatem adducit.</p>
	<p>Superiores 
	vero, rationem pro animabus sibi commissis reddituri (cf. <i>Hebr</i>. 13, 17), 
	voluntati Dei in munere explendo dociles, in spiritu servitii pro fratribus 
	auctoritatem exerceant, ita ut caritatem qua Deus illos diligit exprimant. 
	Subditos regant qua filios Dei et cum respectu personae humanae, illorum 
	voluntariam subiectionem promoventes. Ideoque speciatim debitam eis 
	libertatem relinquant quoad poenitentiae sacramentum et conscientiae 
	moderamen. Sodales eo perducant ut in muneribus obeundis et in inceptis 
	suscipiendis activa atque responsabili oboedientia cooperentur. Itaque 
	Superiores libenter sodales audiant necnon eorum conspirationem ad bonum 
	instituti et Ecclesiae promoveant, firma tamen sua auctoritate decernendi et 
	praecipiendi quae agenda sunt.</p>
	<p>Capitula et 
	consilia fideliter munus sibi commissum in regimine expleant atque suo 
	quaeque modo sodalium omnium pro bono totius communitatis participationem et 
	curam exprimant.</p>
	<p>15. Vita in 
	communi agenda, ad exemplum primaevae Ecclesiae in qua multitudo credentium 
	erat cor unum et anima una (cf. <i>Act</i>. 4, 32), evangelica doctrina, Sacra 
	Liturgia et praesertim Eucharistia refecta, in oratione et communione 
	eiusdem spiritus perseveret (cf. <i>Act</i>. 2, 42). Religiosi, ut membra Christi, 
	in fraterna conversatione honore se invicem praeveniant (cf. <i>Rom</i>. 12, 10), 
	alter alterius onera portantes (cf. <i>Gal</i>. 6, 2). Caritate enim Dei in 
	cordibus per Spiritum Sanctum diffusa (cf. Rom. 57, 5), communitas ut vera 
	familia, in nomine Domini congregata, Eius praesentia gaudet (cf. <i>Mt</i>. 18, 
	20). Caritas autem plenitudo legis est (cf. <i>Rom</i>. 13, 10) ac vinculum 
	perfectionis (cf. <i>Col</i>. 3, 14), eaque scimus quoniam translati sumus de morte 
	ad vitam (cf. <i>I Io</i>. 3, 14). Immo fratrum unitas Christi adventum manifestat 
	(cf. <i>Io</i>. 13 35; 17, 21) magnaque virtus apostolica ex ea manat. </p>
	<p>Ut autem 
	inter sodales intimius sit vinculum fraternitatis, illi qui conversi, 
	cooperatores vel alio nomine vocantur, vitae et communitatis operibus arcte 
	coniungantur. Nisi rerum adiuncta aliud vere suadeant, curandum est ut in 
	institutis mulierum ad unum genus sororum perveniatur. Tunc illa personarum 
	tantum retineatur diversitas, quam diversorum operum distinctio exigat ad 
	quae sorores vel speciali Dei vocatione vel speciali aptitudine destinentur.</p>
	<p>Virorum 
	autem monasteria et instituta non mere laicalia pro indole sua clericos et 
	laicos, ad normam constitutionum, admittere possunt, pari ratione paribusque 
	iuribus et obligationibus, salvis iis quae ex ordine sacro proveniunt.</p>
	<p>16. Clausura 
	papalis pro monialibus vitae unice contemplativae firma maneat sed iuxta 
	temporum locorumque condiciones, iisque usibus sublatis qui obsoleti sint, 
	accommodetur, auditis ipsorum monasteriorum votis.</p>
	<p>Aliae vero 
	moniales operibus externis apostolatus ex instituto deditae a clausura 
	papali eximantur, ut concredita sibi munera apostolatus melius adimplere 
	valeant, servata tamen clausura ad normam constitutionum.</p>
	<p>17. Habitus 
	religiosus, utpote signum consecrationis, sit simplex ac modestus, pauper 
	simul et decens, insuper valetudinis requisitis consentaneus et temporum 
	locorumque adiunctis necnon ministerii necessitatibus accommodatus. Habitus 
	autem tam virorum quam mulierum, qui iis normis non congruit, immutandus 
	est.</p>
	<p>18. 
	Institutorum accommodata renovatio a sodalium institutione maxime pendet. 
	Ideo et ipsi sodales non clerici ac religiosae apostolatus operibus 
	immediate post noviciatum ne destinentur, sed eorum institutio religiosa et 
	apostolica, doctrinalis et technica, titulis etiam congruentibus obtentis, 
	in aptis domibus convenienter protrahatur.</p>
	<p>Ne vero 
	vitae religiosae ad nostri temporis exigentias adaptatio sit mere externa, 
	neve illi qui externo apostolatui ex instituto vacant muneri suo implendo 
	impares inveniantur, iuxta cuiusque intellectualem dotem et personalem 
	indolem, de vigentibus hodiernae vitae socialis moribus rationibusque 
	sentiendi et cogitandi, congruenter instruantur. Institutio per harmonicam 
	elementorum suorum fusionem, ita peragatur ut ad unitatem vitae sodalium 
	conferat.</p>
	<p>Per totam 
	autem vitam sodales intendant hanc culturam spiritualem, doctrinalem et 
	technicam sedulo perficere, et Superiores, pro viribus, opportunitatem, 
	adiumenta et tempus ad hoc eis procurent.</p>
	<p>Officium quoque est Superiorum curare ut Moderatores, Magistri spiritus 
	et Professores optime seligantur et sedulo praeparentur. </p>
	<p>19. In novis 
	institutis condendis, necessitas vel saltem magna utilitas necnon incrementi 
	possibilitas serio ponderandae sunt, ne incaute oriantur instituta inutilia 
	aut sufficienti vigore non praedita. Peculiari ratione in novellis Ecclesiis 
	formae vitae religiosae promoveantur et excolantur quae indolis morumque 
	incolarum necnon loci consuetudinum et condicionum rationem habeant.</p>
	<p>20. 
	Instituta, opera propria fideliter retineant et adimpleant atque, attenta 
	utilitate universae Ecclesiae et dioecesium, temporum locorum necessitatibus 
	ea accommodent, opportunis ac etiam novis mediis adhibitis, illis autem 
	relictis operibus, quae instituti spiritui et germanae indoli hodie minus 
	sint consentanea.</p>
	<p>Spiritus 
	missionalis in institutis religiosis omnino servetur et pro cuiusque eorum 
	indole aptetur condicionibus hodiernis, ita ut praedicatio Evangelii apud 
	omnes gentes efficacior fiat.</p>
	<p>21. 
	Instituta vero et monasteria quae, auditis Ordinariis locorum quorum 
	intersit, iudicio Sanctae Sedis non praebeant fundatam spem ut ulterius 
	floreant, prohibeantur ne in posterum novicios recipiant et, si fieri 
	possit, alii instituto vel monasterio vegetiori, quod fine et spiritu haud 
	multum differat, uniantur.</p>
	<p>22. 
	Instituta et monasteria sui iuris, pro rei opportunitate et approbante 
	Sancta Sede, inter se promoveant foederationes, si quodammodo ad eamdem 
	familiam religiosam pertinent, aut uniones, si fere pares habent 
	constitutiones et usus eodemque animantur spiritu, praesertim cum nimis sunt 
	exigua, aut associationes, si iisdem vel similibus operibus externis 
	incumbunt.</p>
	<p>23. Favendum 
	est conferentiis seu consiliis Superiorum maiorum a Sancta Sede erectis, 
	quae valde conferre possunt ad finem singulorum institutorum plenius 
	assequendum, ad efficaciorem conspirationem in bonum Ecclesiae fovendam, ad 
	Evangelii operarios in determinato territorio aequiore modo distribuendos, 
	necnon ad communia religiosorum negotia pertractanda, congrua instaurata 
	coordinatione et cooperatione cum Conferentiis episcopalibus quoad 
	exercitium apostolatus.</p>
	<p>Huiusmodi 
	autem conferentiae etiam pro institutis saecularibus institui possunt.</p>
	<p>24. 
	Sacerdotes educatoresque christiani seria conamina adhibeant ut vocationibus 
	religiosis, congruenter et accurate selectis, novum detur incrementum 
	Ecclesiae necessitatibus plane respondens. Etiam in praedicatione ordinaria 
	saepius agatur de consiliis evangelicis et de statu religioso 
	amplectendo. Parentes filios suos christianis moribus educando, vocationem 
	religiosam in eorum cordibus excolant ac tueantur. Institutis autem fas est 
	sui notitiam, ad vocationes fovendas, divulgare atque candidatos quaerere, 
	dummodo hoc fiat cum debita prudentia et servatis normis a Sancta Sede et 
	Ordinario loci traditis.</p>
	<p>Meminerint 
	vero sodales exemplum propriae vitae optimam commendationem esse sui 
	instituti et invitationem ad vitam religiosam capessendam.</p>
	<p>25. 
	Instituta pro quibus hae accommodatae renovationis normae statuuntur, 
	prompto animo suae divinae vocationi et muneri suo in Ecclesia hisce 
	temporibus respondeant. Magni enim facit Sacra Synodus genus eorum vitae, 
	virginalis, pauperis et oboedientis, cuius Ipse Christus Dominus est 
	exemplar firmamque spem in opera eorum abscondita et aperta tam fecunda 
	collocat. Religiosi ergo omnes fidei integritate, caritate erga Deum et 
	proximum, amore crucis necnon spe futurae gloriae, Christi bonum nuntium in 
	toto mundo diffundant, ut testimonium eorum ab omnibus conspiciatur et Pater 
	noster, qui in caelis est, glorificetur (cf. <i>Mt</i>. 5, 16). Ita deprecante 
	suavissima Deipara Virgine Maria, &#xab;cuius vita omnium est disciplina&#xbb;,<a title name="_ftnref1" href="#_ftn1">[1]</a> 
	ampliora quotidie incrementa capient ac uberiores salutares afferent 
	fructus.</p>
	<p><font FACE="Times New Roman" SIZE="3"><i>Haec omnia et singula quae in 
	hoc Decreto edicta sunt, placuerunt Sacrosancti Concilii Patribus. Et Nos, 
	Apostolica a Christo Nobis tradita potestate, illa, una cum Venerabilibus 
	Patribus, in Spiritu Sancto approbamus, decernimus ac statuimus et quae ita 
	synodaliter statuta sunt ad Dei gloriam promulgari iubemus.</p>
	</i>
	<p><i>Romae, apud S. Petrum die XXVIII mensis octobris anno MCMLXV</i>.</p>
	<p>&nbsp;</p>
	<p ALIGN="CENTER">Ego PAULUS Catholicae Ecclesiae Episcopus</p>
	<p>Sequuntur <b>Patrum subsignationes</b>.</p>
	</font><hr>
	<p><font FACE="Times New Roman" SIZE="3"><b>Patrum subsignationes</b></font></p>
	<p><font FACE="Times New Roman" SIZE="3">Ego PAULUS Catholicae Ecclesiae 
	Episcopus</p>
	<p>&#8224; Ego EUGENIUS Episcopus Ostiensis ac Portuensis et S. Rufinae Cardinalis 
	TISSERANT, Sacri Collegii Decanus.</p>
	<p>&#8224; Ego IOSEPHUS Episcopus Albanensis Cardinalis PIZZARDO.</p>
	<p>&#8224; Ego BENEDICTUS Episcopus Praenestinus Cardinalis Aloisi MASELLA.</p>
	<p>&#8224; Ego FERDINANDUS Episcopus tit. Veliternus Cardinalis CENTO.</p>
	<p>&#8224; Ego HAMLETUS IOANNES Episcopus tit. Tusculanus Cardinalis CICOGNANI.</p>
	<p>&#8224; Ego IOSEPHUS Episcopus tit. Sabinensis et Mandelensis Cardinalis 
	FERRETTO.</p>
	<p>&#8224; Ego IGNATIUS GABRIEL Cardinalis TAPPOUNI, Patriarcha Antiochenus 
	Syrorum.</p>
	<p>&#8224; Ego MAXIMUS IV Cardinalis SAIGH, Patriarcha Antiochenus Melkitarum.</p>
	<p>&#8224; Ego PAULUS PETRUS Cardinalis MEOUCHI, Patriarcha Antiochenus 
	Maronitarum.</p>
	<p>&#8224; Ego STEPHANUS I Cardinalis SIDAROUSS, Patriarcha Alexandrinus Coptorum.</p>
	<p>&#8224; Ego EMMANUEL titulo Ss. Marcellini et Petri Presbyter Cardinalis 
	GON&#xc7;ALVES CEREJEIRA, Patriarcha Lisbonensis.</p>
	<p>&#8224; Ego ACHILLES titulo S. Sixti Presbyter Cardinalis LI&#xc9;NART, Episcopus 
	Insulensis.</p>
	<p>Ego IACOBUS ALOISIUS titulo S. Laurentii in Damaso Presbyter Cardinalis 
	COPELLO, S. R. E. Cancellarius.</p>
	<p>Ego GREGORIUS PETRUS titulo S. Bartholomaei in Insula Presbyter 
	Cardinalis AGAGIANIAN.</p>
	<p>&#8224; Ego NORMANNUS THOMAS titulo Ss. Quattuor Coronatorum Presbyter 
	Cardinalis GILROY, Archiepiscopus Sydneyensis.</p>
	<p>&#8224; Ego FRANCISCUS titulo Ss. Ioannis et Pauli Presbyter Cardinalis 
	SPELLMAN, Archiepiscopus Neo-Eboracensis.</p>
	<p>&#8224; Ego IACOBUS titulo Ss. Bonifacii et Alexii Presbyter Cardinalis DE 
	BARROS C&#xc2;MARA, Archiepiscopus S. Sebastiani Fluminis Ianuarii.</p>
	<p>&#8224; Ego IOSEPHUS titulo S. Ioannis ante Portam Latinam Presbyter Cardinalis 
	FRINGS, Archiepiscopus Coloniensis.</p>
	<p>&#8224; Ego ERNESTUS titulo S. Sabinae Presbyter Cardinalis RUFFINI, 
	Archiepiscopus Panormitanus.</p>
	<p>&#8224; Ego IULIUS titulo S. Mariae Scalaris Presbyter Cardinalis D&#xd6;PFNER, 
	Archiepiscopus Monacensis et Frisingensis.</p>
	<p>Ego PAULUS titulo S. Andreae Apostoli de Hortis Presbyter Cardinalis 
	MARELLA.</p>
	<p>Ego GUSTAVUS titulo S. Hieronymi Illyricorum Presbyter Cardinalis TESTA.</p>
	<p>Ego ALOISIUS titulo S. Andreae de Valle Presbyter Cardinalis TRAGLIA.</p>
	<p>&#8224; Ego PETRUS TATSUO titulo S. Antonii Patavini de Urbe Presbyter 
	Cardinalis DOI, Archiepiscopus Tokiensis.</p>
	<p>&#8224; Ego IOSEPHUS titulo S. Ioannis Baptistae Florentinorum Presbyter 
	Cardinalis LEFEBVRE, Archiepiscopus Bituricensis.</p>
	<p>&#8224; Ego BERNARDUS titulo S. Ioachimi Presbyter Cardinalis ALFRINK, 
	Archiepiscopus Ultraiectensis.</p>
	<p>&#8224; Ego RUFINUS I. titulo S. Mariae ad Montes Presbyter Cardinalis SANTOS, 
	Archiepiscopus Manilensis.</p>
	<p>&#8224; Ego LAUREANUS titulo S. Francisci Assisiensis ad Ripam Maiorem 
	Presbyter Cardinalis RUGAMBWA, Episcopus Bukoba&#xeb;nsis.</p>
	<p>&#8224; Ego IOSEPHUS tituli Ssmi Redemptoris et S. Alfonsi in Exquiliis 
	Presbyter Cardinalis RITTER, Archiepiscopus S. Ludovici.</p>
	<p>&#8224; Ego IOSEPHUS HUMBERTUS titulo Ss. Andreae et Gregorii ad Clivum Scauri 
	Presbyter Cardinalis QUINTERO, Archiepiscopus Caracensis.</p>
	<p>Ego IOSEPHUS titulo S. Priscae Presbyter Cardinalis DA COSTA NUNES.</p>
	<p>Ego HILDEBRANDUS titulo S. Sebastiani ad Catacumbas Presbyter Cardinalis 
	ANTONIUTTI.</p>
	<p>Ego EPHRAEM titulo S. Crucis in Hierusalem Presbyter Cardinalis FORNI.</p>
	<p>&#8224; Ego IOANNES titulo S. Mariae de Aracoeli Presbyter Cardinalis LANDAZURI 
	RICKETTS, Archiepiscopus Limanus, Primas Peruviae.</p>
	<p>&#8224; Ego RADULFUS titulo S. Bernardi ad Thermas Presbyter Cardinalis SILVA 
	HENRIQUEZ, Archiepiscopus S. Iacobi in Chile.</p>
	<p>&#8224; Ego LEO IOSEPHUS titulo S. Petri ad Vincula Presbyter Cardinalis 
	SUENENS, Archiepiscopus Mechliniensis-Bruxellensis.</p>
	<p>&#8224; Ego ANGELUS titulo Sacri Cordis Beatae Mariae Virginis ad forum 
	Euclidis Presbyter Cardinalis HERRERA, Episcopus Malacitanus.</p>
	<p>Ego ALAPHRIDUS S. Mariae in Domnica Protodiaconus Cardinalis OTTAVIANI.</p>
	<p>Ego FRANCISCUS S. Mariae in Cosmedin Diaconus Cardinalis ROBERTI.</p>
	<p>Ego ARCADIUS SS. Blasii et Caroli ad Catinarios Diaconus Cardinalis 
	LARRAONA.</p>
	<p>Ego FRANCISCUS SS. Cosmae et Damiani Diaconus Cardinalis MORANO</p>
	<p>Ego GUILLELMUS THEODORUS S. Theodori in Palatio Diaconus Cardinalis 
	HEARD.</p>
	<p>Ego AUGUSTINUS S. Sabae Diaconus Cardinalis BEA.</p>
	<p>Ego FRATER MICHAEL S. Pauli Apostoli in Arenula Diaconus Cardinalis 
	BROWNE.</p>
	<p>Ego IOACHIM ANSELMUS S. Apollinaris Diaconus Cardinalis ALBAREDA.</p>
	<p>Ego FRIDERICUS S. Ioannis Bosco in via Tusculana Diaconus Cardinalis 
	CALLORI DI VIGNALE.</p>
	<p>Ego IOSEPHUS S. Micha&#xeb;lis Archangeli Diaconus Cardinalis CARDIJN.</p>
	<p>Ego CAROLUS S. Mariae in Porticu Diaconus Cardinalis JOURNET.</p>
	<p>&#8224; Ego ALBERTUS GORI, Patriarcha Hierosolymitanus Latinorum.</p>
	<p>&#8224; Ego IGNATIUS PETRUS XVI BATANIAN, Patriarcha Ciliciae Armenorum.</p>
	<p>&#8224; Ego IOSEPHUS VIEIRA ALVERNAZ, Patriarcha Indiarum Orientalium.</p>
	<p>&#8224; Ego IOANNES CAROLUS MCQUAID, Archiepiscopus Dublinensis, Primas 
	Hiberniae.</p>
	<p>&#8224; Ego ANDREAS ROHRACHER, Archiepiscopus Salisburgensis, Primas Germaniae.</p>
	<p>&#8224; Ego DEMETRIUS MOSCATO, Archiepiscopus Primas Salernitanus et 
	Administrator Perpetuus Acernensis.</p>
	<p>&#8224; Ego HUGO CAMOZZO, Archiepiscopus Pisanus et Primas Sardiniae et 
	Corsicae.</p>
	<p>&#8224; Ego ALEXANDER TOKI , Archiepiscopus Antibarensis, Primas Serbiae.</font></div>
<div>
	<br clear="all">
&nbsp;<hr align="left" width="33%" SIZE="1">
	<div id="ftn1">
		<a title name="_ftn1" href="#_ftnref1">
		[1]</a> S. 
		Ambrosius, <i>De Virginitate</i>, 1. II, c. II, n. 15.</div>
</div></td>
												</tr> 

													</table>
										</td>
									</tr>


</div>

</body>
</html>
