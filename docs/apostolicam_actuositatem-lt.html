<HTML xmlns:v="urn:schemas-microsoft-com:vml" xmlns:o="urn:schemas-microsoft-com:office:office">

<BODY background="http://www.vatican.va/img/sfondo.jpg" text="#000000" alink="#000000" vlink="#000000" link="#663300" topmargin=0 marginwidth=1 marginheight=1 leftmargin="0"><A NAME="top"></a><div id="corpo" class="rounded">


	<p align="center"><font color="#663300">PAULUS EPISCOPUS <br>
	SERVUS SERVORUM DEI <br>
	UNA CUM SACROSANCTI CONCILII PATRIBUS 
	<br>
	AD PERPETUAM REI MEMORIAM </font></p>
	<p align="center"><font color="#663300">DECRETUM DE APOSTOLATU LAICORUM <br>
	<i><b><font size="4">APOSTOLICAM ACTUOSITATEM</font></b></i></font></p>
	<p align="center">&nbsp;</p>
	<p><b>Prooemium</b></p>
	<p>1. APOSTOLICAM ACTUOSITATEM populi Dei impensiorem reddere volens,<a title name="_ftnref1" href="#_ftn1">[1]</a> 
Sacrosancta Synodus sollicite se vertit ad christifideles laicos, quorum partes 
in missione Ecclesiae proprias et omnino necessarias iam aliis in locis 
commemoravit.<a title name="_ftnref2" href="#_ftn2">[2]</a> Apostolatus enim 
laicorum, ex ipsa eorum christiana vocatione promanans, numquam potest in 
Ecclesia deficere. Quam spontanea fuerit huiusmodi actuositas in primordiis 
Ecclesiae, quamque frugifera, ipsae Sacrae Litterae luculenter demonstrant (cf. 
	<i>Act</i>. 11, 19-21; 18, 26; <i>Rom</i>. 16, 1-16; <i>Phil</i>. 4, 3).</p>
	<p>Nostra autem tempora non minorem exigunt zelum laicorum, immo condiciones 
hodiernae omnino impensiorem et latiorem poscunt apostolatum eorum. Augescens 
enim in dies numerus hominum, scientiarum atque technicarum artium progressus, 
arctiores inter homines necessitudines non solum in immensum dilatarunt 
apostolatus laicorum spatia, magna ex parte ipsis tantum aperta, verum etiam 
nova suscitarunt problemata quae eorum sollertem curam studiumque expostulant. 
Eo urgentior huiusmodi apostolatus redditur quatenus autonomia multarum 
provinciarum vitae humanae plurimum, uti par est, succrevit, aliquando cum 
quadam abscessione ab ordine ethico ac religioso et gravi discrimine vitae 
christianae. Insuper multis in regionibus in quibus sacerdotes admodum pauci 
sunt vel, ut quandoque accidit, debita ministerii libertate privantur, sine 
laicorum opera Ecclesia vix posset praesens et actuosa esse. Huius multiplicis 
urgentisque necessitatis signum est evidens operatio Spiritus Sancti laicos 
hodie magis magisque propriae responsabilitatis conscios reddentis eosque ad 
servitium Christi et Ecclesiae ubique incitantis.<a title name="_ftnref3" href="#_ftn3">[3]</a></p>
	<p>Hoc in decreto Concilium apostolatus laicorum naturam, indolem et varietatem 
illustrare intendit, necnon principia fundamentalia enuntiare instructionesque 
pastorales tradere ad eiusdem efficacius exercitium; quae omnia tamquam normae 
habeantur in recognoscendo iure canonico quod ad laicorum apostolatum attinet.</p>
	<p>&nbsp;</p>
	<p align="center"><b>CAPUT I</b></p>
	<p align="center"><b>De vocatione laicorum ad apostolatum</b></p>
	<p>2. Ad hoc nata est Ecclesia ut regnum Christi ubique terrarum dilatando ad 
gloriam Dei Patris, omnes homines salutaris redemptionis participes efficiat,<a title name="_ftnref4" href="#_ftn4">[4]</a> 
et per eos mundus universus re vera ad Christum ordinetur. Omnis navitas 
Corporis Mystici hunc in finem directa apostolatus dicitur quem Ecclesia per 
omnia sua membra, variis quidem modis, exercet; vocatio enim christiana, natura 
sua, vocatio quoque est ad apostolatum. Sicut in viventis corporis compage, 
nullum membrum mere passive sese gerit, sed simul cum vita corporis eiusdem 
operositatem quoque participat, sic in corpore Christi, quod est Ecclesia, totum 
corpus &#xab;secundum operationem in mensuram uniuscuiusque membri, augmentum 
corporis facit&#xbb; (<i>Eph</i>. 4, 16). Quinimmo tanta est in hoc corpore connexio et 
membrorum compactio (cf. <i>Eph</i>. 4, 16), ut membrum quod ad augmentum corporis 
secundum suam mensuram non operatur, nec Ecclesiae nec sibi prodesse dicendum 
sit.</p>
	<p>Est in Ecclesia diversitas ministerii, sed unitas missionis. Apostolis eorumque 
successoribus a Christo collatum est munus in ipsius nomine et potestate 
docendi, sanctificandi et regendi. At laici, muneris sacerdotalis, prophetici et 
regalis Christi participes effecti, suas partes in missione totius populi 
Dei explent in Ecclesia et in mundo.<a title name="_ftnref5" href="#_ftn5">[5]</a> 
Apostolatum reapse exercent sua operositate ad evangelizationem ac 
sanctificationem hominum et ad rerum temporalium ordinem spiritu evangelico 
perfundendum ac perficiendum, ita ut eorum operositas in hoc ordine testimonium 
Christi manifeste perhibeat et ad salutem hominum inserviat. Cum vero laicorum 
statui hoc sit proprium ut in medio mundi negotiorumque saecularium vitam agant, 
ipsi a Deo vocantur ut, spiritu christiano ferventes, fermenti instar in mundo 
apostolatum suum exerceant.</p>
	<p>3. Laici officium et ius ad apostolatum obtinent ex ipsa sua cum Christo Capite 
unione. Per Baptismum enim corpori Christi mystico inserti, per Confirmationem 
virtute Spiritus Sancti roborati, ad apostolatum ab ipso Domino deputantur. In 
regale sacerdotium et gentem sanctam (cf. <i>I Pt</i>. 2, 4-10) consecrantur, ut per 
omnia opera spirituales offerant hostias et ubique terrarum Christo testimonium 
perhibeant. Sacramentis autem, praesertim SS. Eucharistia, communicatur et 
alitur illa caritas quae veluti anima est totius apostolatus.<a title name="_ftnref6" href="#_ftn6">[6]</a></p>
	<p>Apostolatus in fide, spe et caritate exercetur quas Spiritus Sanctus in cordibus 
omnium Ecclesiae membrorum diffundit. Immo praecepto caritatis, quod est maximum 
mandatum Domini, omnes christifideles urgentur ad procurandam gloriam Dei per 
adventum regni eius, et vitam aeternam omnibus hominibus ut cognoscant solum 
Deum verum et quem misit Iesum Christum (cf. <i>Io</i>. 17, 3).</p>
	<p>Omnibus igitur christifidelibus onus praeclarum imponitur adlaborandi ut divinum 
salutis nuntium ab universis hominibus ubique terrarum cognoscatur et 
accipiatur.</p>
	<p>Ad hunc apostolatum exercendum Spiritus Sanctus, qui populi Dei sanctificationem 
per ministerium et sacramenta operatur, fidelibus peculiaria quoque tribuit dona 
(cf. <i>I Cor</i>. 12, 7), ea &#xab;dividens singulis prout vult&#xbb; (<i>I Cor</i>. 12, 11), ut 
&#xab;unusquisque, sicut accepit gratiam, in alterutrum illam administrantes&#xbb; sint et 
ipsi &#xab;sicut boni dispensatores multiformis gratiae Dei&#xbb; (I <i>Pt</i>. 4, 10), in 
aedificationem totius corporis in caritate (cf. <i>Eph</i>. 4, 16). Ex horum 
charismatum, etiam simpliciorum, acceptione, pro unoquoque credentium ius et 
officium oritur eadem in bonum hominum et aedificationem Ecclesiae exercendi in 
Ecclesia et in mundo, in libertate Spiritus Sancti, qui &#xab;ubi vult spirat&#xbb; 
(<i>Io</i>. 3, 8), et simul in communione cum fratribus in Christo, maxime cum 
pastoribus suis, quorum est de eorum germana natura et ordinato exercitio 
iudicium ferre, non quidem ut Spiritum extinguant sed ut omnia probent et quod 
bonum est teneant (cf. <i>I Thess</i>. 5, 12. 19. 21).<a title name="_ftnref7" href="#_ftn7">[7]</a></p>
	<p>4. Cum Christus missus a Patre totius apostolatus Ecclesiae fons et origo sit, 
patet fecunditatem apostolatus laicorum pendere ex ipsorum cum Christo vitali 
unione, dicente Domino: &#xab;Qui manet in me et ego in eo, hic fert fructum multum, 
quia sine me nihil potestis facere&#xbb; (<i>Io</i>. 15, 5). Haec vita intimae unionis cum 
Christo in Ecclesia alitur subsidiis spiritualibus, quae omnibus fidelibus sunt 
communia, praesertim actuosa participatione Sacrae Liturgiae,<a title name="_ftnref8" href="#_ftn8">[8]</a> 
ita a laicis adhibenda ut hi, dum ipsa mundi officia in ordinariis vitae 
condicionibus recte adimplent, unionem cum Christo a vita sua non separent, sed 
suum opus iuxta voluntatem Dei exercentes in ipsa percrescant. Hac via laici 
alacri et laeto animo in sanctitate progrediantur oportet, difficultates in 
prudentia et patientia superare satagentes.<a title name="_ftnref9" href="#_ftn9">[9]</a> 
Neque curae familiares neque alia negotia saecularia extranea debent esse a 
spirituali vitae ratione, iuxta illud Apostoli: &#xab;Omne quodcumque facitis in 
verbo aut in opere, omnia in nomine Domini Iesu Christi, gratias agentes Deo et 
Patri per ipsum&#xbb; (<i>Col</i>. 3, 17).</p>
	<p>Talis vita continuum exercitium fidei, spei et caritatis exposcit.</p>
	<p>Lumine fidei et meditatione verbi Dei solum potest aliquis semper et ubique 
dignoscere Deum in quo &#xab;vivimus et movemur et sumus&#xbb; (<i>Act</i>. 17, 28), in omni 
eventu quaerere eius voluntatem, Christum intueri in omnibus hominibus, sive 
propinqui sint sive extranei, de vera significatione et pretio rerum temporalium 
in seipsis et in ordine ad finem hominis recta iudicia ferre.</p>
	<p>Qui hanc habent fidem, in spe revelationis filiorum Dei vivunt memores crucis et 
resurrectionis Domini.</p>
	<p>In peregrinatione huius vitae, cum Christo in Deo absconditi et a servitute 
divitiarum liberi, dum ad illa bona quae in aeternum manent intendunt, 
generoso animo totos se dedicant ad regnum Dei dilatandum et ad ordinem rerum 
temporalium spiritu christiano informandum et perficiendum. Inter adversa huius 
vitae in spe fortitudinem inveniunt existimantes quod &#xab;non sunt condignae 
passiones huius temporis ad futuram gloriam, quae revelabitur in nobis&#xbb; (<i>Rom</i>. 8, 
18).</p>
	<p>Caritate quae ex Deo est impulsi, ad omnes, maxime autem ad domesticos fidei, 
bonum operantur (cf. <i>Gal</i>. 6, 10), deponentes &#xab;omnem malitiam et omnem dolum et 
simulationes et invidias et omnes detractiones&#xbb; (<i>I Pt</i>. 2, 1) et sic ad Christum 
homines trahentes. Caritas autem Dei quae &#xab;diffusa est in cordibus nostris per 
Spiritum Sanctum, qui datus est nobis&#xbb; (<i>Rom</i>. 5, 5), reddit laicos capaces 
spiritum Beatitudinum reapse exprimendi in vita sua. Iesum pauperem secuti, 
bonorum temporalium nec inopia deiciuntur nec copia inflantur; Christum humilem 
imitati, non efficiuntur inanis gloriae cupidi (cf. <i>Gal</i>. 5, 26), sed placere Deo 
magis quam hominibus student, semper parati propter Christum omnia relinquere 
(cf. <i>Lc</i>. 14, 26) et persecutionem pati propter iustitiam (cf. <i>Mt</i>. 5, 10), 
memores verbi Domini: &#xab;Si quis vult post me venire, abneget semetipsum et tollat 
crucem suam et sequatur me&#xbb; (<i>Mt</i>. 16, 24). Christianam amicitiam inter se 
colentes, adiutorium in quacumque necessitate sibi invicem praebent.</p>
	<p>Haec laicorum spiritualis vitae ratio notam peculiarem assumere debet ex statu 
matrimonii et familiae, coelibatus vel viduitatis, ex condicione infirmitatis, 
ex activitate professionali et sociali. Ne desinant ergo qualitates et dotes his 
condicionibus congruentes sibi collatas assidue excolere, propriisque uti donis 
a Spiritu Sancto acceptis.</p>
	<p>Praeterea laici, qui suam vocationem secuti, nomen dederunt alicui ex 
associationibus vel institutis quae ab Ecclesia approbata sunt, pariter 
peculiarem notam vitae spiritualis ipsis propriam fideliter induere conantur.</p>
	<p>Magni quoque faciant professionalem peritiam, sensum familiarem et civicum atque 
illas virtutes quae ad sociales consuetudines pertinent, scilicet probitatem, 
spiritum iustitiae, sinceritatem, humanitatem, animi fortitudinem, sine quibus 
nec vera vita christiana consistere potest.</p>
	<p>Huiusmodi vitae spiritualis et apostolicae perfectum exemplar est Beatissima 
Virgo Maria, Regina Apostolorum, quae, dum in terris vitam ageret omnibus 
communem, familiari cura et laboribus plenam, intime semper cum Filio suo 
coniungebatur et operi Salvatoris singulari prorsus modo cooperata est; nunc 
autem in caelum assumpta &#xab;materna sua caritate de fratribus Filii sui 
adhuc peregrinantibus necnon in periculis et angustiis versantibus curat, donec 
ad felicem patriam perducantur&#xbb;.<a title name="_ftnref10" href="#_ftn10">[10]</a> 
Hanc devotissime colant omnes suamque vitam atque apostolatum eius maternae 
curae commendent.</p>
	<p>&nbsp;</p>
	<p align="center"><b>CAPUT II</b></p>
	<p align="center"><b>De finibus assequendis</b></p>
	<p>5. Opus redemptionis Christi, dum homines salvandos de se spectat, totius quoque 
ordinis temporalis instaurationem complectitur. Unde Ecclesiae missio non solum 
est nuntium Christi et gratiam eius hominibus afferendi, sed et spiritu 
evangelico rerum temporalium ordinem perfundendi et perficiendi. Laici ergo, 
hanc Ecclesiae missionem exsequentes, apostolatum suum exercent tam in Ecclesia 
quam in mundo, tam in ordine spirituali quam in ordine temporali: qui ordines, 
etsi distinguuntur, in unico consilio Dei ita sunt connexi ut ipse Deus 
intendat, in Christo, totum mundum reassumere in novam creaturam, inchoative his 
in terris, plene in ultimo die. In utroque ordine laicus, qui est simul fidelis 
et civis, una conscientia christiana continenter duci debet.</p>
	<p>6. Missio Ecclesiae salutem hominum spectat, fide in Christum et gratia eius 
consequendam. Apostolatus ergo Ecclesiae, omniumque membrorum eius, imprimis 
dirigitur ad nuntium Christi verbis et factis mundo patefaciendum gratiamque 
eius communicandam. Hoc principaliter fit per ministerium verbi et 
sacramentorum, speciali modo clero commissum, in quo et laici habent suas magni 
momenti partes adimplendas, ut sint &#xab;cooperatores... veritatis&#xbb; (<i>3 Io</i>. 8). Hoc 
potissimum in ordine apostolatus laicorum et ministerium pastorale mutuo se 
complent.</p>
	<p>Innumerae patent laicis occasiones ad apostolatum evangelizationis et 
sanctificationis exercendum. Ipsum testimonium vitae christianae et opera bona 
spiritu supernaturali exercita, vim habent attrahendi homines ad fidem et ad 
Deum; dicit enim Dominus: &#xab;Sic luceat lux vestra coram hominibus ut videant 
opera vestra bona et glorificent Patrem vestrum qui in caelis est&#xbb; (<i>Mt</i>. 5, 16). </p>
	<p>Apostolatus tamen huiusmodi non in solo vitae testimonio consistit; verus 
apostolus quaerit occasiones Christum verbis annuntiandi sive non credentibus ad 
eos adducendos ad fidem, sive fidelibus ad eos instruendos, confirmandos et ad 
fervidiorem vitam excitandos; &#xab;caritas enim Christi urget nos&#xbb; (<i>2 Cor</i>. 5, 14), 
et in corde omnium debent resonare illa verba Apostoli: &#xab;Vae enim mihi est, si 
non evangelizavero&#xbb; (<i>I Cor</i>. 9, 16).<a title name="_ftnref11" href="#_ftn11">[11]</a></p>
	<p>Cum autem hac nostra aetate novae quaestiones oriantur, et gravissimi grassentur 
errores qui religionem, ordinem moralem et ipsam societatem humanam funditus 
evertere nituntur, haec Sancta Synodus ex corde hortatur laicos, iuxta cuiusque 
ingenii dotes et doctrinam, ut secundum mentem Ecclesiae, suas diligentius 
expleant partes in principiis christianis enucleandis, defendendis et rite 
applicandis ad problemata huius aetatis.</p>
	<p>7. Circa mundum vero consilium Dei est, ut homines concordi animo ordinem rerum 
temporalium instaurent iugiterque perficiant.</p>
	<p>Omnia quae efficiunt ordinem temporalem, videlicet bona vitae et familiae, 
cultura, res oeconomicae, artes et professiones, communitatis politicae 
instituta, relationes internationales et alia huiusmodi eorumque evolutio et 
progressus, non solum subsidia sunt ad finem ultimum hominis, sed et proprium 
habent valorem, a Deo eis insitum, sive in seipsis considerata, sive uti partes 
universi ordinis temporalis: &#xab;viditque Deus cuncta quae fecerat, et erant valde 
bona&#xbb; (<i>Gen</i>. 1, 31). Haec eorum naturalis bonitas specialem quandam dignitatem 
accipit ex eorum relatione cum persona humana in cuius servitium sunt creata. 
Tandem placuit Deo omnia, tam naturalia quam supernaturalia, in Christo Iesu in 
unum colligere &#xab;ut sit in omnibus ipse primatum tenens&#xbb; (<i>Col</i>. 1, 18). Haec tamen 
destinatio non modo non privat ordinem temporalem sua autonomia, suis propriis 
finibus, legibus, subsidiis, momento pro hominum bono, sed potius perficit in 
sua vi et praestantia propria simulque adaequat integrae vocationi hominis super 
terram.</p>
	<p>Decursu historiae, rerum temporalium usus gravibus foedatus est vitiis, quia 
homines, originali labe affecti, in perplures saepe lapsi sunt errores 
circa verum Deum, naturam hominis et principia legis moralis: unde mores et 
institutiones humanae corruptae, et ipsa persona humana non raro conculcata. 
Nostris quoque diebus, non pauci, disciplinarum naturalium et technicarum artium 
progressibus plus aequo fidentes, in rerum temporalium veluti idololatriam 
declinant, potius earum servi effecti quam domini.</p>
	<p>Totius Ecclesiae est ad hoc operam navare, ut homines capaces reddantur 
universum ordinem rerum temporalium recte instituendi et ad Deum per Christum 
ordinandi. Ad Pastores spectat principia circa finem creationis et usum mundi 
clare enuntiare, auxilia moralia et spiritualia praestare, ut ordo rerum 
temporalium in Christo instauretur.</p>
	<p>Laicos autem oportet ordinis temporalis instaurationem tamquam proprium munus 
assumere et in eo, lumine Evangelii ac mente Ecclesiae ductos et caritate 
christiana actos, directo et modo definito agere; qua cives cum civibus, 
specifica peritia et propria responsabilitate cooperari; ubique et in omnibus 
iustitiam regni Dei quaerere. Ita instaurandus est ordo temporalis ut, propriis 
eiusdem legibus integre servatis, ulterioribus vitae christianae principiis 
conformis reddatur, variisque locorum, temporum et populorum, condicionibus 
aptatus. Inter opera huiusmodi apostolatus eminet actio socialis christianorum, 
quam hodie ad totam provinciam temporalem, etiam ad culturam, sese extendere 
cupit Sancta Synodus.<a title name="_ftnref12" href="#_ftn12">[12]</a></p>
	<p>8. Dum omne exercitium apostolatus a caritate originem et vim ducere debet, 
aliqua opera natura sua apta sunt ut convertantur in ipsius caritatis vividam 
expressionem; quae Christus Dominus suae messianicae missionis signa esse voluit 
(cf. <i>Mt</i>. 11, 4-5)</p>
	<p>Maximum mandatum in lege est diligere Deum ex toto corde et proximum suum sicut 
seipsum (cf. <i>Mt</i>. 22, 37-40). Hoc vero mandatum caritatis erga proximum Christus 
proprium fecit novaque significatione ditavit, dum seipsum idem ac fratres 
tamquam obiectum caritatis esse voluit, dicens: &#xab;quamdiu fecistis uni ex his 
fratribus meis minimis, mihi fecistis&#xbb; (<i>Mt</i>. 25, 40). Ipse enim, assumendo 
naturam humanam, totum genus humanum supernaturali quadam solidarietate in familiam sibi colligavit, et ut signum suorum discipulorum constituit caritatem 
his verbis: &#xab;In hoc cognoscent omnes quia discipuli mei estis, si dilectionem 
habueritis ad invicem&#xbb; (<i>Io</i>. 13, 35).</p>
	<p>At Sancta Ecclesia, sicut in suis primordiis Cenae Eucharisticae iungens 
&#xab;agapen&#xbb; se totam caritatis vinculo circa Christum unitam manifestabat, sic omni 
tempore hoc dilectionis signo dignoscitur, et, dum gaudet de aliorum inceptis, 
caritatis opera ut suum officium et ius, quod abalienari nequit, vindicat. 
Quapropter misericordia erga egenos et infirmos atque sic dicta opera caritativa 
et mutui auxilii ad sublevandas omnimodas necessitates humanas, praecipuo in 
honore habentur ab Ecclesia.<a title name="_ftnref13" href="#_ftn13">[13]</a></p>
	<p>Quae actiones et opera praesenti tempore, communicationis instrumentis 
expeditioribus factis, distantia inter homines quodammodo evicta et mundi 
universi incolis quasi unius familiae membris redditis, multo urgentiora et 
universaliora facta sunt. Actio caritativa hodie omnes omnino homines et 
universas necessitates complecti potest et debet. Ubicumque versantur qui cibo 
potuque, vestitu, domo, medicinis, opere, instructione, facultatibus ad vitam 
vere humanam ducendam necessariis carent, aerumnis vel infirma valetudine 
cruciantur, exilium vel carcerem patiuntur, ibi eos christiana caritas debet 
quaerere et invenire, impensa cura solari et praestitis auxiliis sublevare. Quae 
obligatio praeprimis imponitur singulis hominibus et populis in rebus prosperis 
constitutis.<a title name="_ftnref14" href="#_ftn14">[14]</a></p>
	<p>Quo huiusmodi caritatis exercitium omni exceptione maius sit et tale appareat: 
in proximo consideretur imago Dei ad quam creatus est, et Christus Dominus cui 
re vera offertur quidquid indigenti donatur; libertas et dignitas personae 
auxilium accipientis maxima humanitate respiciatur; puritas intentionis non 
maculetur ullo propriae utilitatis quaestu vel dominandi studio;<a title name="_ftnref15" href="#_ftn15">[15]</a> 
exigentiis iustitiae praeprimis satisfiat, ne tamquam caritatis dona offerantur 
quae iustitiae titulo iam debentur; causae malorum, non solum effectus, 
tollantur; ita ordinetur auxilium ut accipientes paulatim a dependentia externa 
liberentur sibique sufficientes evadant.</p>
	<p>Laici ergo magni faciant et pro viribus adiuvent opera caritatis et  
incepta assistentiae socialis sive privata sive publica, etiam internationalia, 
quibus efficax auxilium singulis hominibus et populis in necessitate versantibus 
fertur, cooperantes in hoc cum omnibus bonae voluntatis hominibus.<a title name="_ftnref16" href="#_ftn16">[16]</a></p>
	<p>&nbsp;</p>
	<p align="center"><b>CAPUT III</b></p>
	<p align="center"><b>De variis apostolatus campis</b></p>
	<p>9. Laici suum exercent multiplicem apostolatum tam in Ecclesia quam in mundo. In 
utroque hoc ordine varii patent campi apostolicae actuositatis, quorum 
principaliores hic commemorare volumus; hi sunt: communitates Ecclesiae, 
familia, iuvenes, ambitus socialis, ordines nationalis et internationalis. Cum 
autem nostris diebus mulieres magis magisque partes activas habeant in tota 
societatis vita, magni momenti est amplior earum participatio etiam in variis 
campis apostolatus Ecclesiae.</p>
	<p>10. Utpote participes muneris Christi sacerdotis, prophetae et regis, laici suas 
partes activas habent in Ecclesiae vita et actione. Intra communitates Ecclesiae 
eorum actio tam necessaria est ut sine ea ipse pastorum apostolatus plenum suum 
effectum assequi plerumque nequeat. Verae enim apostolicae mentis laici, ad 
modum illorum virorum et mulierum qui Paulum in Evangelio adiuvabant (cf. <i>Act</i>. 
18, 18.26; <i>Rom</i>. 16, 3), supplent quod suis fratribus deest, et reficiunt 
spiritum tam pastorum quam reliqui populi fidelis (cf. <i>I Cor</i>. 16, 17-18). Ipsi 
enim, actuosa participatione vitae liturgicae suae communitatis nutriti, 
sollicite partes agunt in eiusdem operibus apostolicis; homines longe fortasse 
versantes, ad Ecclesiam adducunt; in verbo Dei tradendo, praesertim catechetica 
institutione, impense cooperantur; oblata sua peritia curam animarum et etiam 
administrationem bonorum Ecclesiae efficaciorem reddunt.</p>
	<p>Paroecia exemplum perspicuum apostolatus communitarii praebet, omnes quotquot 
ibi invenit diversitates humanas in unum congregans et Ecclesiae 
universalitati inserens.<a title name="_ftnref17" href="#_ftn17">[17]</a> 
Assuescant laici intime cum sacerdotibus suis uniti in paroecia operari;<a title name="_ftnref18" href="#_ftn18">[18]</a> 
problemata propria ac mundi et quaestiones ad salutem hominum spectantes, 
collatis consiliis examinanda et solvenda, ad communitatem Ecclesiae afferre; 
omnique incepto apostolico et missionali suae familiae ecclesiasticae adiutricem 
operam pro viribus navare.</p>
	<p>Colant iugiter sensum dioecesis, cuius paroecia velut cellula est, prompti 
semper, ad invitationem Pastoris sui, suas quoque vires inceptis dioecesanis 
adicere. Immo, ut respondeant necessitatibus urbium et regionum ruralium,<a title name="_ftnref19" href="#_ftn19">[19]</a> 
suam cooperationem non intra fines paroeciae vel dioecesis circumscriptam 
retineant, sed ad campos interparoecialem, interdioecesanum, nationalem vel 
internationalem extendere satagant, eo vel magis quia crebrescens in dies 
migratio populorum, mutuae necessitudinis augmentatio et communicationum 
facilitas, iam non sinunt ullam partem societatis in se clausam manere. Ita de 
necessitatibus populi Dei in toto orbe terrarum dispersi solliciti sint. 
Imprimis sua reddant opera missionalia, auxilia materialia vel etiam personalia 
praestando. Officium et honor enim est christianorum Deo restituere partem 
bonorum quae ab Eo accipiunt.</p>
	<p>11. Cum Conditor omnium constituerit coniugale consortium exordium et 
fundamentum societatis humanae, idque gratia sua reddiderit sacramentum magnum 
in Christo et in Ecclesia (cf. <i>Eph</i>. 5, 32), apostolatus coniugum et familiarum 
singulare habet momentum tam pro Ecclesia quam pro societate civili.</p>
	<p>Coniuges christiani sibi invicem, filiis suis ceterisque familiaribus, gratiae 
cooperatores sunt et fidei testes. Filiis suis ipsi sunt primi fidei praecones 
et educatores; verbo et exemplo eos ad vitam christianam et apostolicam formant, 
in eorum vocatione seligenda prudenter eos adiuvant et vocationem sacram, in eis 
forte detectam, omni cura fovent. </p>
	<p>Coniugum semper officium fuit, hodie vero maxima apostolatus eorum pars est: 
indissolubilitatem et sanctitatem vinculi matrimonialis vita sua manifestare et 
probare; ius et officium prolem christiane educandi, genitoribus et tutoribus 
inditum, strenue affirmare; dignitatem et legitimam autonomiam familiae 
defendere. Cooperentur igitur ipsi ceterique christifideles, cum hominibus bonae 
voluntatis, ut in civili legislatione haec iura sarta serventur; in moderanda 
societate ratio habeatur necessitatum familiarum quod ad habitationem, 
educationem puerorum, condicionem laboris, securitatem socialem et tributa 
pertinet; in migrationibus ordinandis convictus domesticus omnino in tuto 
ponatur.<a title name="_ftnref20" href="#_ftn20">[20]</a></p>
	<p>Hanc familia ipsa missionem divinitus accepit ut sit prima et vitalis cellula 
societatis. Quam missionem adimplebit, si per mutuam membrorum pietatem et 
orationem in communi Deo factam, tamquam domesticum sanctuarium Ecclesiae se 
exhibeat; si tota familia in cultum liturgicum Ecclesiae se inserat; si denique, 
familia actuosam hospitalitatem praestet, iustitiam aliaque bona opera in 
servitium omnium fratrum necessitate laborantium promoveat. Inter varia opera 
apostolatus familiaris sequentia enumerare licet: infantes derelictos in filios 
adoptare, advenas benigne excipere, scholis moderandis adiutricem operam navare, 
adolescentibus consilio et opibus adesse, sponsos ut melius sese ad matrimonium 
praeparent adiuvare, ad catechesim operam praestare, coniuges et familias in 
discrimine materiali vel morali versantes sustentare, senibus non solum 
necessaria providere, sed etiam progressus oeconomici aequos fructus procurare.</p>
	<p>Semper et ubique, sed peculiari modo in regionibus in quibus prima Evangelii 
sparguntur semina, vel Ecclesia in suis primordiis exsistit, vel in aliquo gravi 
discrimine versatur, familiae christianae, tota vita sua Evangelio cohaerentes 
ac matrimonii christiani exemplum praebentes, pretiosissimum Christi testimonium 
mundo perhibent.<a title name="_ftnref21" href="#_ftn21">[21]</a> </p>
	<p>Ut fines sui apostolatus facilius attingere valeant, opportunum esse potest ut 
familiae in aliquos coetus congregentur.<a title name="_ftnref22" href="#_ftn22">[22]</a></p>
	<p>12. Iuvenes maximi momenti vim exercent in hodierna societate.<a title name="_ftnref23" href="#_ftn23">[23]</a> 
Eorum vitae adiuncta, habitus mentis necnon ipsae necessitudines cum propria 
familia sunt admodum mutata. Saepe ad novam condicionem socialem et oeconomicam 
nimis celeriter transeunt. Dum autem in dies momentum eorum sociale et etiam 
politicum crescit, quasi impares videntur oneribus novis apte suscipiendis.</p>
	<p>Hoc eorum adauctum in societate pondus consimilem ab eis exigit actuositatem 
apostolicam, sed et ipsa eorum naturalis indoles ad eandem eos disponit. 
Maturescente conscientia propriae personalitatis, ardore vitae atque profluente 
navitate impulsi, propriam responsabilitatem assumunt, in vita sociali et 
culturali suas partes agere cupiunt: qui zelus si spiritu Christi imbuitur ac 
obedientia et amore erga Ecclesiae pastores animatur, uberrimos exinde fructus 
sperari licet. Ipsi debent fieri primi et immediati apostoli iuvenum, 
apostolatum inter seipsos per seipsos exercentes, ratione habita ambitus 
socialis ubi vivunt.<a title name="_ftnref24" href="#_ftn24">[24]</a></p>
	<p>Curent adulti cum iuvenibus amicale colloquium instituere quod permittat utrique 
parti, aetatis distantia superata, mutuo sese cognoscere atque divitias cuique 
proprias invicem communicare. Exemplo primum et, data occasione, prudenti 
consilio validoque auxilio adulti iuventutem ad apostolatum stimulent. Iuvenes 
vero erga adultos reverentiam ac fiduciam nutriant; et, licet naturaliter sint 
ad novitates inclinati, laudabiles tamen traditiones debite aestiment.</p>
	<p>Pueri quoque propriam habent apostolicam actuositatem. Secundum vires suas veri 
sunt testes viventes Christi inter socios.</p>
	<p>13. Apostolatus in ambitu sociali, scilicet studium spiritu christiano 
informandi mentem et mores, leges et structuras communitatis in qua aliquis 
vivit, adeo laicorum munus onusque est ut ab aliis numquam debite expleri 
valeat. Hoc in campo laici possunt apostolatum similis erga similem 
exercere. Ibi vitae testimonium per verbi testimonium complent.<a title name="_ftnref25" href="#_ftn25">[25]</a> 
Ibi in campo vel laboris, vel professionis, vel studii, vel incolatus, vel otii, 
vel consortionis, fratribus adiuvandis aptiores exsistunt.</p>
	<p>Hanc Ecclesiae missionem in mundo laici adimplent ante omnia illa cohaerentia 
vitae cum fide qua lux mundi efficiuntur; probitate sua in quovis negotio, qua 
omnes ad amorem veri et boni, et tandem ad Christum et Ecclesiam alliciunt; 
caritate fraterna qua participes facti condicionum vitae, laborum, dolorum et 
aspirationum fratrum, omnium corda sensim sine sensu ad gratiae salutaris 
operationem disponunt; plena illa conscientia suarum partium in aedificanda 
societate, qua navitatem suam domesticam, socialem, professionalem, christiana 
magnanimitate adimplere satagunt. Ita ipsorum modus agendi paulatim penetrat 
ambitum vitae et laboris. Apostolatus hic omnes amplecti debet quotquot ibi 
inveniuntur, neque ullum excludere bonum spirituale vel temporale quod eis 
faciendi copia est. Sed veri apostoli, hac actione sola non contenti, animos 
intendunt ad Christum etiam verbis proximo annuntiandum. Multi enim homines 
nonnisi per vicinos laicos possunt Evangelium audire et Christum agnoscere.</p>
	<p>14. Immensus patet apostolatus campus in ordine nationali et internationali, ubi 
laici potissimum sunt sapientiae christianae administri. In pietate erga 
nationem et in fideli impletione officiorum civilium catholici obligatos se 
sentiant ad verum bonum commune promovendum, et sic pondus suae opinionis valere 
faciant ut potestas civilis iuste exerceatur ac leges praeceptis moralibus 
bonoque communi respondeant. Catholici rerum publicarum periti et, uti par est, 
in fide et doctrina christiana firmati, ne recusent negotia publica gerere, cum 
per ea digne gesta bono communi consulere et simul Evangelio viam sternere 
possint.</p>
	<p>Studeant catholici cooperari cum omnibus bonae voluntatis hominibus ad 
promovenda quaecumque sunt vera, quaecumque iusta, quaecumque sancta, quaecumque 
amabilia (cf. <i>Phil</i>. 4, 8). Colloquium habeant cum eis, prudentia et humanitate 
eos praevenientes, investigationemque instituant circa instituta socialia et 
publica secundum Evangelii spiritum perficienda.</p>
	<p>Inter signa nostri temporis speciali notatu dignus est crebrescens ille et 
ineluctabilis sensus solidarietatis omnium populorum, quem sollicite 
promovere et in sincerum et verum fraternitatis affectum convertere apostolatus 
laicorum munus est. Insuper laici conscii esse debent campi internationalis et 
quaestionum ac solutionum sive doctrinalium sive practicarum quae in illo 
oriuntur, praesertim quoad gentes ad progressum nitentes.<a title name="_ftnref26" href="#_ftn26">[26]</a></p>
	<p>Meminerint omnes qui in alienis nationibus laborant vel eis auxilium praestant, 
relationes inter populos verum commercium fraternum esse debere, in quo utraque 
pars dat simul et accipit. Qui vero operum internationalium causa vel negotii 
vel otii, iter faciunt, recordentur se esse ubique etiam praecones itinerantes 
Christi, et ut tales in veritate sese gerant.</p>
	<p>&nbsp;</p>
	<p align="center"><b>CAPUT IV</b></p>
	<p align="center"><b>De variis apostolatus modis</b></p>
	<p>15. Laici suam actionem apostolicam exercere possunt vel ut singuli vel in 
variis communitatibus aut associationibus coadunati.</p>
	<p>16. Apostolatus a singulis peragendus, ex fonte vitae vere christianae 
	abundanter profluens (cf. <i>Io</i>. 4, 14), primordium est et condicio 
	omnis apostolatus laicorum, etiam consociati, nec quidquam pro eo substitui 
	potest. Ad huiusmodi apostolatum, semper et ubique proficuum, sed in 
	quibusdam adiunctis unice aptum et possibilem, omnes laici, cuiusvis 
	condicionis, vocantur eoque obligantur, etsi deest eis occasio vel 
	possibilitas in associationibus cooperandi. Multae sunt apostolatus formae 
	quibus laici Ecclesiam aedificant atque mundum sanctificant et in Christo 
	animant. Peculiaris forma apostolatus singulorum et signum nostris quoque 
	temporibus accommodatissimum, Christum in fidelibus suis viventem 
	manifestans, est testimonium totius vitae laicalis e fide, spe et caritate 
	emanantis. Apostolatu verbi autem, in quibusdam adiunctis omnino necessario, 
	laici Christum annuntiant, eiusdem doctrinam enucleant, diffundunt secundum 
	suam cuiusque condicionem ac peritiam, et eam fideliter profitentur. </p>
	<p>Cooperantes insuper, utpote cives huius mundi in his quae ad ordinem temporalem 
aedificandum et gerendum pertinent, oportet ut laici in vita familiari, 
professionali, culturali et sociali rationes agendi altiores in lumine fidei 
quaerant aliisque, occasione data, patefaciant, conscii se sic Dei creatoris, 
redemptoris et sanctificatoris cooperatores fieri, laudemque Ei praestare.</p>
	<p>Denique laici suam vitam caritate vivificent et, pro facultate, operibus 
exprimant.</p>
	<p>Meminerint omnes, cultu publico et oratione, paenitentia et laborum 
aerumnarumque vitae libera acceptatione, qua Christo patienti conformes 
efficiuntur (cf. <i>2 Cor</i>. 4, 10; <i>Col</i>. 1, 24), se omnes homines attingere et ad 
totius mundi salutem conferre posse.</p>
	<p>17. Magna necessitate hic apostolatus singulorum urget in illis regionibus in 
quibus graviter impeditur libertas Ecclesiae. In his difficillimis adiunctis 
laici vicem, pro facultate, sacerdotum supplentes, ipsam suam libertatem et 
aliquando vitam in discrimen ponentes, eos qui circa ipsos sunt christianam 
docent doctrinam, ad vitam religiosam ac mentem catholicam instituunt, ad 
sacramenta frequenter suscipienda pietatemque praesertim eucharisticam colendam 
inducunt.<a title name="_ftnref27" href="#_ftn27">[27]</a> Sacrosancta Synodus, 
dum ex imo corde gratias agit Deo, qui, nostris etiam temporibus, heroicae 
fortitudinis laicos in medio persecutionum suscitare non desinit, eos paterno 
affectu ac grato animo complectitur.</p>
	<p>Apostolatus singulorum specialem habet campum in regionibus ubi catholici sunt 
pauci et dispersi. Ibi laici, qui solummodo ut singuli apostolatum exercent, 
sive ob causas supra dictas, sive ob rationes speciales etiam ex propria 
navitate professionali exortas, opportune tamen ad colloquium conveniunt in 
minoribus coetibus sine ulla strictiore institutionis vel organizationis forma, 
ita ut semper appareat signum communitatis Ecclesiae coram aliis, tamquam verum 
amoris testimonium. Hoc modo, per amicitiam et communicationem experientiae, 
sese mutuo spiritualiter adiuvantes confirmantur ad incommoda vitae et actionis 
nimis segregatae superanda atque ad fructus uberiores apostolatus ferendos.</p>
	<p>18. Christifideles ut singuli ad apostolatum exercendum in variis suae vitae 
condicionibus vocati sunt; meminerint tamen hominem natura sua socialem 
esse et Deo placuisse credentes in Christum in populum Dei (cf. <i>I Pt</i>. 2, 5-10) 
et in unum corpus coadunare (cf. <i>I Cor</i>. 12, 12). Apostolatus consociatus ergo 
exigentiae christifidelium tam humanae quam christianae feliciter respondet 
simulque signum prae se fert communionis et unitatis Ecclesiae in Christo qui 
dixit: &#xab;Ubi enim sunt duo vel tres congregati in nomine meo, ibi sum in medio 
eorum&#xbb; (<i>Mt</i>. 18, 20). Quapropter christifideles apostolatum suum exerceant, in 
unum conspirantes.<a title name="_ftnref28" href="#_ftn28">[28]</a> Sint 
apostoli tam in suis communitatibus familiaribus, quam in paroeciis et 
dioecesibus, quae ipsae exprimunt indolem communitariam apostolatus, atque in 
liberis coetibus in quos se congregare statuerint.</p>
	<p>Apostolatus consociatus magni momenti est etiam eo quod, sive in communitatibus 
Ecclesiae sive in variis ambitibus, apostolatus saepe postulat ut actione 
communi impleatur. Consociationes enim pro actionibus apostolatus communibus 
erectae sua membra fulciunt et ad apostolatum formant, eorumque operam 
apostolicam recte disponunt et moderantur, ut multo uberiores exinde sperari 
liceat fructus quam si singuli seiunctim agant.</p>
	<p>In praesentibus vero adiunctis, pernecesse est ut in ambitu navitatis laicorum 
consociata et organizata forma apostolatus roboretur; etenim arcta virium 
coniunctio sola valet et ad omnes apostolatus hodierni fines plene assequendos 
et eius bona valide defendenda.<a title name="_ftnref29" href="#_ftn29">[29]</a> 
Qua in re peculiari modo interest ut apostolatus etiam mentes communes et 
sociales condiciones eorum, ad quos convertitur, attingat; secus pressioni sive 
opinionis publicae sive institutionum saepe impares erunt.</p>
	<p>19. Magna invenitur varietas in apostolatus consociationibus;<a title name="_ftnref30" href="#_ftn30">[30]</a> 
aliae finem generalem apostolicum Ecclesiae sibi proponunt; aliae modo 
particulari fines evangelizationis et sanctificationis; aliae fines animationis 
christianae ordinis temporalis persequuntur; aliae speciali modo per opera 
misericordiae et caritatis testimonium Christi praebent.</p>
	<p>Inter has consociationes illae imprimis considerandae sunt quae intimiorem 
unitatem inter vitam practicam membrorum et eorum fidem&nbsp; fovent atque 
extollunt. Consociationes non sunt sibi ipsis finis, sed missioni Ecclesiae 
circa mundum adimplendae inservire debent; earum vis apostolica e conformitate 
cum finibus Ecclesiae pendet atque e singulorum membrorum totiusque 
associationis testimonio christiano et spiritu evangelico.</p>
	<p>Universale autem munus missionis Ecclesiae, spectato simul progressu 
institutorum et impellente cursu societatis hodiernae, requirit ut incepta 
apostolica catholicorum magis magisque perficiant formas consociatas in campo 
internationali. Organizationes Internationales Catholicae finem suum melius 
consequentur, si coetus qui in illis coadunantur eorumque membra intimius eisdem 
uniuntur.</p>
	<p>Debita cum auctoritate ecclesiastica relatione servata,<a title name="_ftnref31" href="#_ftn31">[31]</a> 
ius est laicis consociationes condere<a title name="_ftnref32" href="#_ftn32">[32]</a> 
et moderari conditisque nomen dare. Vitanda tamen est virium dispersio quae tunc 
contingit, si promoventur sine sufficienti ratione novae associationes et opera, 
vel si retinentur ultra vitam utilem associationes sive methodi obsoletae; nec 
semper opportunum erit formas quae in alia natione instituuntur, ad alias sine 
discrimine transferre.<a title name="_ftnref33" href="#_ftn33">[33]</a></p>
	<p>20. Abhinc non pauca decennia, pluribus in nationibus, laici, magis in dies 
apostolatui sese devoventes, in varias formas actionum et consociationum sese 
congregarunt quae, arctiorem cum Hierarchia servantes coniunctionem, fines 
proprie apostolicos persecutae sunt et persequuntur. Inter has vel etiam similes 
antiquiores institutiones eae praesertim commemorandae sunt quae, etsi diversas 
rationes operandi sequebantur, uberrimos tamen fructus regno Christi attulerunt, 
quaeque a Summis Pontificibus et a multis Episcopis merito commendatae atque 
promotae, ab eis nomen Actionis Catholicae acceperunt, et saepissime ut 
cooperatio laicorum in apostolatu hierarchico describebantur.<a title name="_ftnref34" href="#_ftn34">[34]</a> 
	</p>
	<p>Hae apostolatus formae sive nomen Actionis Catholicae habeant sive aliud, 
	quae nostris temporibus pretiosum apostolatum exercent, sequentium notarum 
	concursu et cumulata acceptione constituuntur: </p>
	<blockquote>
		<p>a) Finis immediatus huiusmodi organizationum finis apostolicus Ecclesiae est, 
scilicet in ordine ad homines evangelizandos et sanctificandos eorumque 
conscientiam christiane efformandam ita ut varias communitates variosque ambitus 
spiritu Evangelii imbuere valeant;</p>
		<p>b) Laici, cooperantes iuxta modum proprium cum Hierarchia, suam experientiam 
afferunt et responsabilitatem assumunt in iis organizationibus moderandis, in 
condicionibus perpendendis in quibus actio pastoralis Ecclesiae exercenda sit, 
atque in elaboranda et exsequenda ratione rerum agendarum;</p>
		<p>c) Laici agunt uniti ad instar organici corporis, ita ut aptius Ecclesiae 
communitas significetur et efficacior evadat apostolatus;</p>
		<p>d) Laici, sive sponte sese offerentes, sive invitati ad actionem et directam 
cooperationem cum apostolatu hierarchico, agunt sub superiore moderamine ipsius 
Hierarchiae, quae potest hanc cooperationem etiam per explicitum mandatum 
sancire.</p>
	</blockquote>
	<p>Organizationes in quibus hae notae simul sumptae iudicio Hierarchiae 
reperiuntur, Actio Catholica censendae sunt, etsi ob locorum ac populorum 
exigentias, varias formas et nomina assumunt.</p>
	<p>Sacrosanctum Concilium has institutiones, quae necessitatibus apostolatus 
Ecclesiae, apud multas gentes, certe respondent, enixe commendat: sacerdotes et 
laicos qui in ipsis adlaborant invitat, ut notas supra commemoratas magis 
magisque ad effectum adducant et cum omnibus aliis apostolatus formis semper 
fraterne in Ecclesia cooperentur.</p>
	<p>21. Omnes consociationes apostolatus recte aestimandae sunt; eae vero quas 
Hierarchia secundum temporum necnon locorum necessitates laudaverit vel 
commendaverit vel ut urgentiores instituendas decreverit, a sacerdotibus, 
religiosis et a laicis plurimi faciendae atque secundum modum uniuscuiusque 
promovendae sunt. Inter illas vero hodie praesertim recensendae sunt 
consociationes vel coetus internationales catholicorum.</p>
	<p>22.&nbsp; Speciali honore et commendatione in Ecclesia digni sunt laici, sive 
caelibes sive matrimonio iuncti, qui perpetuo aut ad tempus servitio 
institutionum earumque operum seipsos, sua peritia professionali, devovent. 
Eidem magno gaudio est quod in dies numerus laicorum augetur, qui proprium 
ministerium praebent associationibus et operibus apostolatus, sive intra fines 
suae nationis sive in campo internationali&nbsp; sive praesertim in catholicis 
communitatibus missionum et ecclesiarum novellarum.</p>
	<p>Pastores Ecclesiae hos laicos libenter et grato animo recipiant, curent ut eorum 
condicio exigentiis iustitiae, aequitatis et caritatis quam maxime satisfaciat, 
praesertim quoad honestam eorum familiarumque sustentationem, ipsique necessaria 
institutione, spirituali solamine et incitamento gaudeant.</p>
	<p>&nbsp;</p>
	<p align="center"><b>CAPUT V</b></p>
	<p align="center"><b>De ordine servando</b></p>
	<p>23. Laicorum apostolatus, sive a singulis sive a consociatis christifidelibus 
exerceatur, recto ordine insertus esse debet in apostolatum totius Ecclesiae; 
immo coniunctio cum eis, quos Spiritus Sanctus posuit regere Ecclesiam Dei (cf. 
	<i>Act</i>. 20, 28), elementum essentiale apostolatus christiani est. Non minus 
necessaria est cooperatio inter varia apostolatus incepta, congrue ab Hierarchia 
ordinanda.</p>
	<p>Etenim ad promovendum spiritum unitatis, ut in toto apostolatu Ecclesiae 
splendeat caritas fraternitatis, fines communes obtineantur ac perniciosae 
aemulationes vitentur, exigitur omnium formarum apostolatus in Ecclesia mutua 
aestimatio et -servata uniuscuiusque propria indole- apta coordinatio.<a title name="_ftnref35" href="#_ftn35">[35]</a> 
Quod maxime convenit, cum peculiaris actio in Ecclesia requirit harmoniam et 
cooperationem apostolicam utriusque cleri, religiosorum et laicorum.</p>
	<p>24. Hierarchiae est laicorum apostolatum fovere, principia et subsidia 
spiritualia praebere, eiusdem apostolatus exercitium ad bonum commune Ecclesiae 
ordinare atque, ut doctrina et ordo serventur, invigilare.</p>
	<p>Varios quidem modos relationum ad Hierarchiam apostolatus laicorum admittit 
secundum varias eiusdem apostolatus formas et obiecta.</p>
	<p>Plurima enim inveniuntur in Ecclesia incepta apostolica quae laicorum libera 
electione constituuntur et eorum prudenti iudicio reguntur. Huiusmodi inceptis 
in quibusdam adiunctis missio Ecclesiae melius impleri potest, et proinde ipsa 
non raro ab Hierarchia laudantur vel commendantur.<a title name="_ftnref36" href="#_ftn36">[36]</a> 
Nullum autem inceptum nomen catholicum sibi vindicet, nisi consensus 
accesserit legitimae auctoritatis ecclesiasticae.</p>
	<p>Quaedam laicorum apostolatus formae, variis quidem modis, ab Hierarchia 
explicite agnoscuntur.</p>
	<p>Potest insuper ecclesiastica auctoritas, propter exigentias boni communis 
Ecclesiae, ex consociationibus et inceptis apostolicis immediate finem 
spiritualem intendentibus, aliqua eligere et particulari modo promovere in 
quibus specialem assumit responsabilitatem. Ita Hierarchia, apostolatum iuxta 
adiuncta diversimode ordinans, aliquam eius formam cum suo proprio munere 
apostolico arctius coniungit, servata tamen utriusque propria natura et 
distinctione, nec proinde laicorum ablata necessaria facultate sua sponte 
agendi. Qui actus Hierarchiae in variis documentis ecclesiasticis mandatum 
appellatur. Denique Hierarchia laicis munia quaedam committit, quae propius cum 
officiis pastorum coniuncta sunt, ut in propositione doctrinae christianae, in 
quibusdam actibus liturgicis, in cura animarum. Vi huius missionis laici quoad 
muneris exercitium plene subduntur superiori ecclesiasticae moderationi. Quod 
attinet ad opera et institutiones ordinis temporalis, munus ecclesiasticae 
Hierarchiae est docere et authentice interpretari principia moralia in rebus 
temporalibus sequenda; ipsi etiam fas est iudicare, omnibus rite perpensis et 
auxilio adhibito peritorum, de conformitate talium operum et institutionum cum 
principiis moralibus et decernere de eis quae ad ordinis supernaturalis bona 
custodienda et promovenda requiruntur.</p>
	<p>25. Prae oculis habeant Episcopi, parochi, ceterique sacerdotes utriusque cleri, 
ius et officium exercendi apostolatum esse commune omnibus fidelibus sive 
clericis sive laicis, et in aedificatione Ecclesiae etiam laicos proprias partes 
habere.<a title name="_ftnref37" href="#_ftn37">[37]</a> Quapropter fraterne cum 
laicis operentur in Ecclesia et pro Ecclesia, specialemque curam habeant 
laicorum in eorum operibus apostolicis.<a title name="_ftnref38" href="#_ftn38">[38]</a></p>
	<p>Diligenter seligantur sacerdotes apostolatus laicorum specialibus formis 
iuvandis idonei et apte formati.<a title name="_ftnref39" href="#_ftn39">[39]</a> 
Qui vero huic ministerio vacant, missione accepta ab Hierarchia, hanc 
repraesentant in sua actione pastorali; congruas laicorum relationes cum ipsa 
foveant, semper spiritui et doctrinae Ecclesiae fideliter inhaerentes; seipsos 
in alenda vita spirituali et sensu apostolico consociationum catholicarum sibi 
commissarum impendant; earum apostolicae operositati sapienti suo consilio 
adsint atque incepta foveant. Continuo cum laicis instituto colloquio, attente 
inquirant quae sint formae ad magis frugiferam reddendam apostolicam actionem; 
spiritum unitatis intra ipsam consociationem et eam inter et ceteras promoveant.</p>
	<p>Religiosi demum, sive fratres sive sorores, opera apostolica laicorum aestiment; 
secundum spiritum et normas suorum institutorum, operibus laicorum promovendis 
libenter se devoveant;<a title name="_ftnref40" href="#_ftn40">[40]</a> munera 
sacerdotalia sustinere, adiuvare, complere studeant.</p>
	<p>26. In dioecesibus, in quantum fieri potest, habeantur consilia quae operam 
apostolicam Ecclesiae, sive in campo evangelizationis et sanctificationis sive 
in campo caritativo, sociali et aliis, adiuvent, cooperantibus convenienter 
clericis et religiosis cum laicis. Haec consilia poterunt variarum laicorum 
consociationum et inceptorum mutuae coordinationi inservire, salva uniuscuiusque 
indole propria et autonomia.<a title name="_ftnref41" href="#_ftn41">[41]</a></p>
	<p>Huiusmodi consilia habeantur, si fieri potest, etiam in ambitu paroeciali vel 
interparoeciali, interdioecesano, necnon in ordine nationali vel internationali.<a title name="_ftnref42" href="#_ftn42">[42]</a></p>
	<p>Constituatur insuper apud Sanctam Sedem peculiaris aliquis secretariatus in 
servitium et impulsum apostolatus laicorum, tamquam centrum, quod aptis 
instrumentis nuntia de variis inceptis apostolicis laicorum suppeditet, 
investigationibus de hodiernis quaestionibus in hoc campo orientibus studeat et 
suis consiliis Hierarchiae et laicis in operibus apostolicis adsistat. In hoc 
secretariatu varii motus et incepta apostolatus laicorum in universo mundo 
exsistentia suas partes habeant, cooperantibus cum laicis etiam clericis et 
religiosis.</p>
	<p>27. Commune veluti patrimonium evangelicum communeque inde consequens christiani 
testimonii officium commendant et saepe exigunt cooperationem catholicorum 
cum aliis christianis, a singulis et a communitatibus Ecclesiae exercendam, sive 
in actionibus sive in consociationibus, in campo nationali vel internationali.<a title name="_ftnref43" href="#_ftn43">[43]</a></p>
	<p>Communes valores humani similem quoque cooperationem christianorum, apostolicos 
fines prosequentium, cum eis haud raro postulant, qui nomen christianum non 
profitentur, sed hos valores agnoscunt.</p>
	<p>Hac cooperatione dynamica et prudenti,<a title name="_ftnref44" href="#_ftn44">[44]</a> 
quae magni momenti in activitatibus temporalibus est, laici testimonium praebent 
Christo, Salvatori mundi, et unitati familiae humanae.</p>
	<p>&nbsp;</p>
	<p align="center"><b>CAPUT VI</b></p>
	<p align="center"><b>De formatione ad apostolatum</b></p>
	<p>28. Apostolatus plenam efficaciam attingere potest solummodo multiformi et 
integra formatione; quam exigunt non solum continuus spiritualis et doctrinalis 
profectus ipsius laici, sed et varia adiuncta rerum, personarum et officiorum ad 
quae navitas eius accommodanda est. Haec formatio ad apostolatum iis fundamentis 
inniti debet quae ab hoc Sacrosancto Concilio in aliis locis asserta et 
declarata sunt.<a title name="_ftnref45" href="#_ftn45">[45]</a> Praeter 
formationem omnibus christianis communem, ob varietatem personarum et 
adiunctorum, non paucae apostolatus formae specificam quoque et peculiarem 
formationem requirunt.</p>
	<p>29. Cum laici suo modo missionem Ecclesiae participent, formatio eorum 
apostolica ab ipsa indole saeculari et propria laicatus, eiusque spiritualis 
vitae ratione notam specialem accipit.</p>
	<p>Formatio ad apostolatum formationem integram quandam humanam uniuscuiusque 
ingenio condicionibusque accommodatam supponit. Laicus enim, mundum huius 
temporis bene cognoscens, membrum propriae societatis eiusque culturae aptatum 
esse debet.</p>
	<p>Imprimis autem laicus discat implere Christi et Ecclesiae missionem, ex fide in 
divino mysterio creationis et redemptionis vivens, motus Spiritu Sancto populum 
Dei vivificante, qui omnes homines impellit ad Deum Patrem diligendum atque 
mundum et homines in Ipso. Quae formatio ut fundamentum et condicio cuiusvis 
apostolatus fructuosi considerari debet.</p>
	<p>Praeter formationem spiritualem, requiritur solida institutio doctrinalis, et 
quidem theologica, ethica, philosophica, secundum diversitatem aetatis, 
condicionis et ingenii. Momentum etiam culturae generalis una cum formatione 
practica et technica minime negligatur.</p>
	<p>Ad bonas relationes humanas colendas oportet ut valores vere humani foveantur, 
imprimis ars fraterne convivendi atque cooperandi, necnon colloquium 
instituendi.</p>
	<p>Quoniam vero formatio ad apostolatum non potest in sola instructione theoretica 
consistere, gradatim quidem et prudenter, laicus inde ab initio formationis suae 
discat omnia sub lumine fidei aspicere, iudicare et agere, per actionem seipsum 
cum aliis efformare ac perficere, et sic in operosum servitium Ecclesiae 
ingredi.<a title name="_ftnref46" href="#_ftn46">[46]</a> Quae formatio, semper 
perficienda propter personae humanae crescentem maturitatem et propter 
evolutionem problematum, altiorem in dies cognitionem et aptatam actionem 
postulat. In omnibus formationis exigentiis explendis semper unitas et 
integritas personae humanae prae oculis habenda est, ita ut eius harmonia et 
aequilibrium salvetur et augeatur.</p>
	<p>Hoc modo laicus penitus et naviter sese inserit in ipsam realitatem ordinis 
temporalis suamque partem in eius gerendis rebus efficaciter suscipit, simulque 
tamquam vivum membrum et testis Ecclesiae eandem in sinu rerum temporalium 
praesentem et actuosam reddit.<a title name="_ftnref47" href="#_ftn47">[47]</a></p>
	<p>30. Formatio ad apostolatum a prima puerorum institutione incipere debet. 
Peculiari autem modo initientur apostolatu adulescentes et iuvenes atque 
hoc spiritu imbuantur. Per totam vitam haec formatio perficienda est prout nova 
suscepta munera requirunt. Patet igitur eos ad quos spectat educatio christiana, 
officio quoque formationis ad apostolatum devinciri.</p>
	<p>Parentum est in familia filios suos ab ipsa pueritia disponere ad agnoscendum 
amorem Dei erga universos homines, illosque gradatim, praesertim exemplo, docere 
sollicitudinem de proximi necessitatibus tam materialibus quam spiritualibus. 
Tota ergo familia eiusque communis vita quasi tirocinium apostolatus evadat.</p>
	<p>Pueri insuper educandi sunt ut, fines familiae transcendentes, communitatibus 
tam ecclesiasticis quam temporalibus animum pandant. In locali communitate 
paroeciae ita assumantur, ut in ea conscientiam acquirant se viva et activa 
membra esse populi Dei. Sacerdotes autem in catechesi et ministerio verbi, in 
moderatione animarum, necnon in aliis ministeriis pastoralibus formationem ad 
apostolatum prae oculis habeant.</p>
	<p>Scholarum quoque, collegiorum aliarumque institutionum catholicarum formationi 
inservientium est in iuvenibus sensum catholicum et actionem apostolicam fovere. 
Quae formatio si deficit, vel quia illas scholas iuvenes non frequentant, vel 
alia de causa, eo magis de ea curent parentes et animarum pastores et 
consociationes apostolicae. Magistri vero et educatores qui vocatione sua et 
officio formam egregiam apostolatus laicorum exercent, doctrina necessaria et 
arte paedagogica imbuti sint, quibus hanc institutionem efficaciter tradere 
valeant.</p>
	<p>Coetus et consociationes item laicorum, sive apostolatum sive alios fines 
supernaturales intendant, pro fine et modulo suo formationem ad apostolatum 
sedulo et assidue fovere debent.<a title name="_ftnref48" href="#_ftn48">[48]</a> 
Ipsae sunt saepe via ordinaria congruentis formationis ad apostolatum. In ipsis 
enim habetur formatio doctrinalis, spiritualis et practica. Sodales earum cum 
sociis vel amicis in parvis coetibus methodos et fructus suae navitatis 
apostolicae perpendunt et rationem vitae suae cotidianae cum Evangelio 
comparant.</p>
	<p>Huiusmodi formatio ita ordinanda est ut ratio habeatur totius apostolatus 
laicorum, qui non tantum inter coetus ipsos consociationum, sed in omnibus etiam 
adiunctis per totam vitam est exercendus, praesertim professionalem et 
socialem. Immo unusquisque ad apostolatum seipsum naviter praeparare debet, quod 
magis urget in adulta aetate. Progrediente enim aetate melius animus panditur 
atque ita unusquisque diligentius detegere potest talenta quibus Deus animam 
suam ditavit illaque charismata efficacius exercere quae ei a Spiritu Sancto in 
bonum fratrum suorum collata sunt.</p>
	<p>31. Variae formae apostolatus peculiariter congruentem formationem quoque 
expostulant.</p>
	<blockquote>
		<p>a) Quoad apostolatum ad homines evangelizandos et sanctificandos, laici 
specialiter formandi sunt ad colloquium instaurandum cum aliis, credentibus vel 
non credentibus, ad nuntium Christi omnibus manifestandum.<a title name="_ftnref49" href="#_ftn49">[49]</a></p>
		<p>Cum autem nostris temporibus diversi generis materialismus late ubique, etiam 
inter catholicos, diffundatur, laici non tantum diligentius doctrinam catholicam 
ediscant, ea peculiariter capita quae in controversiam vocantur, sed etiam 
contra quamlibet formam materialismi exhibeant testimonium vitae evangelicae.</p>
		<p>b) Quoad instaurationem christianam ordinis rerum temporalium, laici edoceantur 
de vera significatione et valore bonorum temporalium, tum in se ipsis, tum ad 
omnes fines personae humanae quod attinet; exerceantur in recto usu rerum et 
organizatione institutionum, semper attendentes ad bonum commune iuxta principia 
doctrinae moralis et socialis Ecclesiae. Socialis doctrinae imprimis principia 
eiusque conclusiones ita laici addiscant, ut capaces reddantur, tum ad operam 
pro parte sua praestandam doctrinae progressui, tum ad eadem singulis casibus 
rite applicanda.<a title name="_ftnref50" href="#_ftn50">[50]</a></p>
		<p>c) Cum caritatis et misericordiae opera praeclarissimum testimonium christianae 
vitae efferant, formatio apostolica ad haec quoque exercenda adducere 
debet, ut discant christifideles ab ipsa pueritia fratribus compati eiusque 
indigentibus generoso animo subvenire.<a title name="_ftnref51" href="#_ftn51">[51]</a></p>
	</blockquote>
	<p>32. Laicis apostolatui deditis iam exstant multa subsidia, scilicet sessiones, 
congressus, recollectiones, exercitia spiritualia, frequentes conventus, 
conferentiae, libri, commentaria, ad altiorem cognitionem Sacrae Scripturae et 
doctrinae catholicae consequendam, ad vitam spiritualem alendam necnon ad mundi 
condiciones dignoscendas et aptas methodos inveniendas et excolendas.<a title name="_ftnref52" href="#_ftn52">[52]</a></p>
	<p>Quae formationis subsidia rationem habent variarum formarum apostolatus in 
ambitibus ubi exercetur.</p>
	<p>Hunc in finem etiam erecta sunt centra vel instituta superiora quae optimos 
fructus iam dederunt.</p>
	<p>Sacrosanctum Concilium laetatur de huius generis inceptis iam in quibusdam 
partibus florentibus et exoptat ut aliis etiam in locis, ubi necessaria fuerint, 
promoveantur.</p>
	<p>Centra insuper documentationis et studiorum non solum in re theologica, sed 
etiam in materia anthropologica, psychologica, sociologica, methodologica, quo 
melius foveantur laicorum ingenii facultates, virorum mulierumque, iuvenum et 
adultorum, pro omnibus apostolatus campis erigantur.</p>
	<p>&nbsp;</p>
	<p><b>Adhortatio</b></p>
	<p>33. Sacrosanctum igitur Concilium omnes laicos enixe in Domino obtestatur ut 
voci Christi, hac hora se instantius invitanti, et impulsui Spiritus Sancti 
libenter, generoso animo, prompto corde respondeant. Speciali modo hanc 
appellationem ad se directam esse sentiant iuniores, eamque accipiant cum 
alacritate et magnanimitate. Ipse enim Dominus omnes laicos per hanc Sanctam 
Synodum iterato invitat ut intimius in dies sibi iungantur et quae ipsius sunt, 
tamquam propria sentientes (cf. <i>Phil</i>. 2, 5), in eiusdem salvifica missione 
consocientur; eosque denuo mittit in omnem civitatem et locum quo ipse 
venturus est (cf. <i>Lc</i>. 10, 1); ut variis formis et modis unius apostolatus 
Ecclesiae, novis necessitatibus temporum continenter aptandi, cooperatores ei se 
exhibeant, abundantes in opere Domini semper, scientes quod labor eorum non est 
inanis in Domino (cf. <i>I Cor</i>. 15, 58).</p>
	<p><font FACE="Times New Roman" SIZE="3"><i>Haec omnia et singula quae in 
	hoc Decreto edicta sunt, placuerunt Sacrosancti Concilii Patribus. Et Nos, 
	Apostolica a Christo Nobis tradita potestate, illa, una cum Venerabilibus 
	Patribus, in Spiritu Sancto approbamus, decernimus ac statuimus et quae ita 
	synodaliter statuta sunt ad Dei gloriam promulgari iubemus.</p>
	</i>
	<p><i>Romae, apud S. Petrum die XVIII mensis novembris anno MCMCLV.</i></p>
	<p ALIGN="CENTER">Ego PAULUS Catholicae Ecclesiae Episcopus</p>
	<p><a name="Sequuntur_Patrum_subsignationes" href="#Patrum_subsignationes">
	Sequuntur <b>Patrum subsignationes</b></a>.</p>
	<b>
	<p ALIGN="CENTER">VACATIO LEGIS</p>
	</b>
	<p>Beatissimus Pater pro novis legibus quae in modo promulgato Decreto De 
	Apostolatu laicorum continentur, statuit vacationem usque ad diem vigesimam 
	nonam mensis iunii anni MCMLXVI, nempe usque ad festum Ss. Apostolorum Petri 
	et Pauli proximi anni.</p>
	<p>Interea Summus Pontifex normas edet ad praedictas leges exsequendas.</p>
	<p ALIGN="RIGHT">&#8224; PERICLES FELICI</p>
	<i>
	<p ALIGN="RIGHT">Archiepiscopus tit. Samosatensis</p>
	<p>Ss. Concilii Secretarius Generalis</p>
	</i>
	</font><hr>
	<p><b><a name="Patrum_subsignationes">Patrum subsignationes</a></b><br clear="all">&nbsp;</p>
	<p><font FACE="Times New Roman" SIZE="3">Ego PAULUS Catholicae Ecclesiae 
	Episcopus</p>
	<p>&#8224; Ego EUGENIUS Episcopus Ostiensis ac Portuensis et S. Rufinae Cardinalis 
	TISSERANT, Sacri Collegii Decanus.</p>
	<p>&#8224; Ego IOSEPHUS Episcopus Albanensis Cardinalis PIZZARDO.</p>
	<p>&#8224; Ego BENEDICTUS Episcopus Praenestinus Cardinalis ALOISI MASELLA.</p>
	<p>&#8224; Ego FERDINANDUS Episcopus tit. Veliternus Cardinalis CENTO.</p>
	<p>&#8224; Ego HAMLETUS IOANNES Episcopus tit. Tusculanus Cardinalis CICOGNANI.</p>
	<p>&#8224; Ego IOSEPHUS Episcopus tit. Sabinensis et Mandelensis Cardinalis 
	FERRETTO.</p>
	<p>&#8224; Ego IGNATIUS GABRIEL Cardinalis TAPPOUNI, Patriarcha Antiochenus 
	Syrorum.</p>
	<p>&#8224; Ego MAXIMUS IV Cardinalis SAIGH, Patriarcha Antiochenus Melkitarum.</p>
	<p>&#8224; Ego EMMANUEL TIT. Ss. Marcellini et Petri Presbyter Cardinalis 
	GON&#xc7;ALVES CEREJEIRA, Patriarcha Lisbonensis.</p>
	<p>&#8224; Ego ACHILLES titulo S. Sixti Presbyter Cardinalis LI&#xc9;NART, Episcopus 
	Insulensis.</p>
	<p>&#8224; Ego IACOBUS ALOISIUS titulo S. Laurentii in Damaso Presbyter Cardinalis 
	COPELLO, S. R. E. Cancellarius.</p>
	<p>Ego GREGORIUS PETRUS titulo S. Bartholomaei in Insula Presbyter 
	Cardinalis AGAGIANIAN.</p>
	<p>&#8224; Ego FRANCISCUS titulo Ss. Ioannis et Pauli Presbyter Cardinalis 
	SPELLMAN, Archiepiscopus Neo-Eboracensis.</p>
	<p>&#8224; Ego IACOBUS titulo Ss. Bonifacii et Alexii Presbyter Cardinalis DE 
	BARROS C&#xc2;MARA, Archiepiscopus S. Sebastiani Fluminis Ianuarii.</p>
	<p>&#8224; Ego PAULUS titulo S. Mariae in Vallicella Presbyter Cardinalis GIOBBE, 
	S. R. E. Datarius.</p>
	<p>&#8224; Ego IOSEPHUS titulo S. Honuphrii in Ianiculo Presbyter Cardinalis 
	GARIBI Y RIVERA, Archiepiscopus Guadalajarensis.</p>
	<p>&#8224; Ego ANTONIUS MARIA titulo S. Chrysogoni Presbyter Cardinalis BARBIERI, 
	Archiepiscopus Montisvidei.</p>
	<p>Ego CAROLUS titulo S. Agnetis extra moenia Presbyter Cardinalis 
	CONFALONIERI.</p>
	<p>&#8224; Ego PAULUS titulo Ss. Quirici et Iulittae Presbyter Cardinalis RICHAUD, 
	Archiepiscopus Burdigalensis.</p>
	<p>&#8224; Ego IOSEPHUS M. titulo Ss. Viti, Modesti et Crescentiae Presbyter 
	Cardinalis BUENO Y MONREAL, Archiepiscopus Hispalensis.</p>
	<p>&#8224; Ego FRANCISCUS titulo S. Eusebii Presbyter Cardinalis K&#xd6;NIG, 
	Archiepiscopus Vindobonensis.</p>
	<p>&#8224; Ego IULIUS titulo S. Mariae Scalaris Presbyter Cardinalis D&#xd6;PFNER, 
	Archiepiscopus Monacensis et Frisingensis.</p>
	<p>Ego PAULUS titulo S. Andreae Apostoli de Hortis Presbyter Cardinalis 
	MARELLA.</p>
	<p>Ego GUSTAVUS titulo S. Hieronymi Illyricorum Presbyter Cardinalis TESTA.</p>
	<p>Ego ALOISIUS titulo S. Andreae de Valle Presbyter Cardinalis TRAGLIA.</p>
	<p>&#8224; Ego PETRUS TATSUO titulo S. Antonii Patavini de Urbe Presbyter 
	Cardinalis DOI, Archiepiscopus Tokiensis.</p>
	<p>&#8224; Ego IOSEPHUS titulo S. Ioannis Baptistae Florentinorum Presbyter 
	Cardinalis LEFEBVRE, Archiepiscopus Bituricensis.</p>
	<p>&#8224; Ego BERNARDUS titulo S. Ioachimi Presbyter Cardinalis ALFRINK, 
	Archiepiscopus Ultraiectensis.</p>
	<p>&#8224; Ego RUFINUS I. titulo S. Mariae ad Montes Presbyter Cardinalis SANTOS, 
	Archiepiscopus Manilensis.</p>
	<p>&#8224; Ego LAUREANUS titulo S. Francisci Assisiensis ad Ripam Maiorem 
	Presbyter Cardinalis RUGAMBWA, Episcopus Bukoba&#xeb;nsis.</p>
	<p>&#8224; Ego IOSEPHUS titulo Ssmi Redemptoris et S. Alfonsi in Exquiliis 
	Presbyter Cardinalis RITTER, Archiepiscopus S. Ludovici.</p>
	<p>&#8224; Ego IOSEPHUS HUMBERTUS titulo Ss. Andreae et Gregorii ad Clivum Scauri 
	Presbyter Cardinalis QUINTERO, Archiepiscopus Caracensis.</p>
	<p>&#8224; Ego PAULUS titulo S. Camilli de Lellis ad Hortos Sallustianos Presbyter 
	Cardinalis ZOUNGRANA, Archiepiscopus Uagaduguensis.</p>
	<p>&#8224; Ego LAURENTIUS I. titulo S. Clementis Presbyter Cardinalis SHEHAN, 
	Archiepiscopus Baltimorensis.</p>
	<p>&#8224; Ego HENRICUS titulo S. Agathae in Urbe Presbyter Cardinalis DANTE.</p>
	<p>Ego CAESAR titulo D.nae N.ae a Sacro Corde in Circo Agonali Presbyter 
	Cardinalis ZERBA.</p>
	<p>&#8224; Ego AGNELLUS titulo Praecelsae Dei Matris Presbyter Cardinalis ROSSI, 
	Archiepiscopus S. Pauli in Brasilia.</p>
	<p>&#8224; Ego IOANNES titulo S. Martini in Montibus Presbyter Cardinalis COLOMBO, 
	Archiepiscopus Mediolanensis.</p>
	<p>&#8224; Ego GUILLELMUS titulo S. Patricii ad Villam Ludovisi Presbyter 
	Cardinalis CONWAY, Archiepiscopus Armachanus, totius Hiberniae Primas.</p>
	<p>&#8224; Ego ANGELUS titulo Sacri Cordis Beatae Mariae Virginis ad forum 
	Euclidis Presbyter Cardinalis HERRERA, Episcopus Malacitanus.</p>
	<p>Ego ALAPHRIDUS S. Mariae in Domnica Protodiaconus Cardinalis OTTAVIANI.</p>
	<p>Ego ALBERTUS S. Pudentianae Diaconus Cardinalis DI JORIO.</p>
	<p>Ego FRANCISCUS S. Mariae in Cosmedin Diaconus Cardinalis ROBERTI.</p>
	<p>Ego ARCADIUS SS. Blasii et Caroli ad Catinarios Diaconus Cardinalis 
	LARRAONA.</p>
	<p>Ego FRANCISCUS SS. Cosmae et Damiani Diaconus Cardinalis MORANO.</p>
	<p>Ego GUILLELMUS THEODORUS S. Theodori in Palatio Diaconus Cardinalis 
	HEARD.</p>
	<p>Ego AUGUSTINUS S. Sabae Diaconus Cardinalis BEA.</p>
	<p>Ego FRATER MICHAEL S. Pauli Apostoli in Arenula Diaconus Cardinalis 
	BROWNE.</p>
	<p>Ego IOACHIM ANSELMUS S. Apollinaris Diaconus Cardinalis ALBAREDA.</p>
	<p>Ego FRIDERICUS S. Ioannis Bosco in via Tusculana Diaconus Cardinalis 
	CALLORI DI VIGNALE.</p>
	<p>Ego IOSEPHUS S. Michaelis Archangeli Diaconus Cardinalis CARDIJN.</p>
	<p>Ego CAROLUS S. Mariae in Porticu Diaconus Cardinalis JOURNET.</p>
	<b>
	<p ALIGN="CENTER">EX ACTIS SS. OECUMENICI CONCILII VATICANI II</p>
	<p ALIGN="CENTER">NOTIFICATIO</p>
	</b>
	<p>Facta ab Exc.mo Secretario Generali Ss. Concilii<br>
	in Congregatione Generali CLXXI<br>
	diei XV nov. MCMLXV</p>
	<p>Quaesitum est quaenam esse debeat qualificatio theologica doctrinae, quae 
	in Schemate Constitutionis dogmaticae de Divina Revelatione exponitur et 
	suffragationi subicitur.</p>
	<p>Huic quaesito Commissio de doctrina fidei et morum hanc dedit 
	responsionem iuxta suam Declarationem diei 6 martii 1964:</p>
	<p>&quot;Ratione habita moris conciliaris ac praesentis Concilii finis 
	pastoralis, haec S. Synodus ea tantum de rebus fidei vel morum ab Ecclesia 
	tenenda definit quae ut talia aperte ipsa declaraverit&quot;.</p>
	<p>&quot;Cetera autem, quae S. Synodus proponit, utpote Supremi Ecclesiae 
	Magisterii doctrinam, omnes ac singuli christifideles excipere et amplecti 
	debent iuxta ipsius S. Synodi mentem, quae sive ex subiecta materia sive ex 
	dicendi ratione innotescit, secundum normas theologicae interpretationis&quot;.</p>
	<p ALIGN="RIGHT">&#8224; PERICLES FELICI<i><br>
	Archiepiscopus tit. Samosatensis<br>
	Ss. Concilii Secretarius Generalis</p>
	</i>
	</font>
	<p>&nbsp;</p>
	<hr align="left" width="33%" SIZE="1">
	<div id="ftn1"><a title name="_ftn1" href="#_ftnref1">[1]</a> Cf. IOANNES XXIII, Const. Apost. 
		<i>
		<a href="http://www.vatican.net/holy_father/john_xxiii/apost_constitutions/documents/hf_j-xxiii_apc_19611225_humanae-salutis_lt.html">Humanae Salutis</a></i>, 25 dec. 1961: AAS 54 (1962), 
pp. 7-10.<BR><BR></div>
	<div id="ftn2"><a title name="_ftn2" href="#_ftnref2">[2]</a>&nbsp;Cf. CONC. VAT. II, Const. dogm. de Ecclesia, 
		<i>
		<a href="http://www.vatican.va/archive/hist_councils/ii_vatican_council/documents/vat-ii_const_19651118_dei-verbum_lt.html">Lumen gentium</a></i>, nn. 33 ss.: 
AAS 57 (1965), pp. 39 s.; cf. etiam Const. de Sacra Liturgia, <i>
		<a href="http://www.vatican.va/archive/hist_councils/ii_vatican_council/documents/vat-ii_const_19631204_sacrosanctum-concilium_lt.html">Sacrosanctum 
Concilium</a></i>, nn. 26-40: AAS 56 (1964), pp. 107-111; cf. Decr. de Instrumentis 
communicationis socialis, <i>
		<a href="http://www.vatican.va/archive/hist_councils/ii_vatican_council/documents/vat-ii_decree_19631204_inter-mirifica_lt.html">Inter mirifica</a></i>: AAS 56 (1964), pp. 145-153; cf. Decr. 
de Oecumenismo, <i>
		<a href="http://www.vatican.va/archive/hist_councils/ii_vatican_council/documents/vat-ii_decree_19641121_unitatis-redintegratio_lt.html">Unitatis redintegratio</a></i>: AAS 57 (1965), pp. 90- 107; cf. Decr. de 
Pastorali Episcoporum munere in Ecclesia, <i>
		<a href="http://www.vatican.va/archive/hist_councils/ii_vatican_council/documents/vat-ii_decree_19651028_christus-dominus_lt.html">Christus Dominus</a></i>, nn. 16, 17, 18; cf. 
Declaratio de Educatione christiana, <i>
		<a href="http://www.vatican.va/archive/hist_councils/ii_vatican_council/documents/vat-ii_decl_19651028_gravissimum-educationis_lt.html">Gravissimum educationis</a></i>, nn. 3, 5, 7.<BR><BR>
	</div>
	<div id="ftn3"><a title name="_ftn3" href="#_ftnref3">[3]</a> Cf. PIUS XII, 
		<i>Alloc. ad Cardinales</i>, 18 febr. 1946: AAS 38 (1946), pp. 101-102; 
IDEM, <i>Sermo ad Iuvenes Operarios Catholicos</i>, 25 aug. 1957: AAS 49 (1957), p. 
843.<BR><BR></div>
	<div id="ftn4"><a title name="_ftn4" href="#_ftnref4">[4]</a> Cf. PIUS XI, Litt. Encycl. 
		<i>Rerum Ecclesiae</i>: AAS 18 (1926), p. 65.<BR><BR></div>
	<div id="ftn5"><a title name="_ftn5" href="#_ftnref5">[5]</a> Cf. CONC. VAT. II, Const. dogm. de Ecclesia, 
		<i>
		<a href="http://www.vatican.va/archive/hist_councils/ii_vatican_council/documents/vat-ii_const_19651118_dei-verbum_lt.html">Lumen gentium</a></i>, n. 31: AAS 57 
(1965), p. 37.<BR><BR></div>
	<div id="ftn6"><a title name="_ftn6" href="#_ftnref6">[6]</a> Cf. <i>Ibid</i>., n. 33, p. 39; cf. etiam n. 10, p. 14.<BR><BR>
	</div>
	<div id="ftn7"><a title name="_ftn7" href="#_ftnref7">[7]</a> Cf. <i>Ibid</i>., n. 12, p. 16.<BR><BR>
	</div>
	<div id="ftn8"><a title name="_ftn8" href="#_ftnref8">[8]</a> Cf. CONC. VAT. II, Const. de Sacra Liturgia, 
		<i>
		<a href="http://www.vatican.va/archive/hist_councils/ii_vatican_council/documents/vat-ii_const_19631204_sacrosanctum-concilium_lt.html">Sacrosanctum 
Concilium</a></i>: cap. I, n. 
11: AAS 56 (1964), pp. 102-103.<BR><BR></div>
	<div id="ftn9"><a title name="_ftn9" href="#_ftnref9">[9]</a> Cf. CONC. VAT. II, Const. dogm. de Ecclesia, 
		<i>
		<a href="http://www.vatican.va/archive/hist_councils/ii_vatican_council/documents/vat-ii_const_19651118_dei-verbum_lt.html">Lumen gentium</a></i>, n. 32: AAS 57 
(1965), p. 38; cf. etiam n. 40-41, pp. 45-47.<BR><BR></div>
	<div id="ftn10"><a title name="_ftn10" href="#_ftnref10">[10]</a> I<i>bid</i>., n. 62, p. 63; cf. etiam n. 65, pp. 64-65.<BR><BR>
	</div>
	<div id="ftn11"><a title name="_ftn11" href="#_ftnref11">[11]</a> Cf. PIUS XI, Litt. Encycl. 
		<i>Ubi arcano</i>, 23 dec. 1922: AAS 14 (1922), p. 659; PIUS 
XII, Litt. Encycl. <i>Summi Pontificatus</i>, 20 oct. 1939: AAS 31 (1939), pp. 442-443.<BR><BR>
	</div>
	<div id="ftn12"><a title name="_ftn12" href="#_ftnref12">[12]</a> Cf. LEO XIII, Litt. Encycl. 
		<i>Rerum Novarum</i>: ASS 23 (1890-91), p. 647; PIUS XI, 
Litt. Encycl. Quadragesimo Anno: AAS 23 (1931), p. 190; PIUS XII, Nuntius 
Radiophonicus, 1 iunii 1941: AAS 33 (1941), p. 207.<BR><BR></div>
	<div id="ftn13"><a title name="_ftn13" href="#_ftnref13">[13]</a> Cf. IOANNES XXIII, Litt. Encycl. 
		<i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">Mater et Magistra</a></i>: AAS 53 (1961), p. 402.<BR><BR>
	</div>
	<div id="ftn14"><a title name="_ftn14" href="#_ftnref14">[14]</a> Cf. <i>Ibid</i>., pp. 440-441.<BR><BR>
	</div>
	<div id="ftn15"><a title name="_ftn15" href="#_ftnref15">[15]</a> Cf. <i>Ibid</i>., pp. 442-443.<BR><BR>
	</div>
	<div id="ftn16"><a title name="_ftn16" href="#_ftnref16">[16]</a> Cf. PIUS XII, 
		<i>Alloc. ad &#xab;Pax Romana M. I. I. C.</i>&#xbb;, 25 apr. 1957: AAS 49 (1957) 
pp. 298-299; et praesertim IOANNES XXIII, <i>Ad Conventum Consilii &#xab;Food and 
Agriculture Organisation&#xbb; (F.A.O.)</i>, 10 nov. 1959: AAS 51 (1959), pp. 856, 866.<BR><BR>
	</div>
	<div id="ftn17"><a title name="_ftn17" href="#_ftnref17">[17]</a> Cf. S. PIUS X, Litt. Apost. 
		<i>Creationis duarum novarum paroeciarum,</i> 1 iunii 1905: 
ASS 38 (1905) pp. 65-67; PIUS XII, Alloc. ad fideles Paroeciae S. Saba, 11 ian. 
1953: Discorsi e Radiomessaggi di S. S. Pio XII, 14 (1952-1953), pp. 449-454; 
IOANNES XXIII, Alloc. <i>Clero et christifidelibus e dioecesi suburbicaria 
Albanensi, ad Arcem Gandulfi habita</i>, 26 aug. 1962: AAS 54 (1962), pp. 656-660.<BR><BR>
	</div>
	<div id="ftn18"><a title name="_ftn18" href="#_ftnref18">[18]</a> Cf. LEO XIII, Alloc., 28 ian. 1894: Acta, 14 (1894), pp. 424-25.<BR><BR>
	</div>
	<div id="ftn19"><a title name="_ftn19" href="#_ftnref19">[19]</a>&nbsp;Cf. PIUS XII, 
		<i>Alloc. ad Parochos</i>, etc., 6 febr. 1951: Discorsi e 
Radiomessaggi di S. S. Pio XII, 12 (1950-1951), pp. 437-443; 8 martii 1952: 
ibid., 14 (1952-1953), pp. 5-10; 27 martii 1953: ibid., 15 (1953-1954), pp. 
27-35; 28 febr. 1954: ibid., pp. 585-590.<BR><BR></div>
	<div id="ftn20"><a title name="_ftn20" href="#_ftnref20">[20]</a> Cf. PIUS XI, Litt. Encycl. 
		<i>Casti Connubii:</i> AAS 22 (1930), p. 554; PIUS XII, 
Nuntius Radiophonicus, 1 iunii 1941: AAS 33 (1941), p. 203; IDEM, <i>Delegatis ad 
Conventum Unionis Internationalis sodalitatum ad iura familiae tuenda</i>, 20 sept. 
1949: AAS 41 (1949), p. 552; IDEM, <i>Ad patresfamilias e Gallia Romam 
peregrinantes</i>, 18 sept. 1951: AAS 43 (1951), p. 731; IDEM, Nuntius Radiophonicus 
in Natali Domini 1952: AAS 45 (1953) p. 41; IOANNES XXIII, Litt. Encycl. <i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">Mater et Magistra</a></i>, 15 maii 1961: AAS 53 (1961), pp. 429, 439.<BR><BR>
	</div>
	<div id="ftn21"><a title name="_ftn21" href="#_ftnref21">[21]</a> Cf. PIUS XII, Litt. Encycl. 
		<i>Evangelii Praecones</i>, 2 iunii 1951: AAS 43 (1951), p. 
514.<BR><BR></div>
	<div id="ftn22"><a title name="_ftn22" href="#_ftnref22">[22]</a> Cf. PIUS XII, 
		<i>Delegatis ad Conventum Unionis Internationalis sodalitatum ad iura 
familiae tuenda</i>, 20 sept. 1949: AAS 41 (1949), p. 552.<BR><BR></div>
	<div id="ftn23"><a title name="_ftn23" href="#_ftnref23">[23]</a> Cf. S. PIUS X, 
		<i>Alloc. ad catholicam Associationem Iuventutis Gallicae de 
pietate, scientia et actione</i>, 25 sept. 1904: ASS 37 (1904-1905), pp. 296-300.<BR><BR>
	</div>
	<div id="ftn24"><a title name="_ftn24" href="#_ftnref24">[24]</a> Cf. PIUS XII, Epist. Dans quelques semaines, ad Archiepiscopum Marianopolitanum: 
de conventibus a iuvenibus operariis christianis canadiensibus indictis, 24 mai 
1947: AAS 39 (1947), p. 257; Nuntius Radiophonicus ad J. O. C. Bruxelles, 3 
sept. 1950: AAS 42 (1950), pp. 640-641.<BR><BR></div>
	<div id="ftn25"><a title name="_ftn25" href="#_ftnref25">[25]</a> Cf. PIUS XI, Litt. Encycl. 
		<i>Quadragesimo Anno</i>, 15 maii 1931: AAS 23 (1931), pp. 
225-226.<BR><BR></div>
	<div id="ftn26"><a title name="_ftn26" href="#_ftnref26">[26]</a> Cf. IOANNES XXIII, Litt. Encycl. 
		<i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">Mater et Magistra</a></i>, 15 maii 1961: AAS 53 (1961), 
pp. 448-450.<BR><BR></div>
	<div id="ftn27"><a title name="_ftn27" href="#_ftnref27">[27]</a> Cf. PIUS XII, 
		<i>Alloc. ad I Conventum ex Omnibus Gentibus Laicorum Apostolatui 
provehendo</i>, 14 oct. 1951: AAS 43 (1951), p. 788.<BR><BR></div>
	<div id="ftn28"><a title name="_ftn28" href="#_ftnref28">[28]</a> Cf. PIUS XII, 
		<i>Alloc. ad I Conventum ex Omnibus Gentibus Laicorum Apostolatui 
provehendo</i>, 14 oct. 1951: AAS 43 (1951), pp. 787-788.<BR><BR></div>
	<div id="ftn29"><a title name="_ftn29" href="#_ftnref29">[29]</a> Cf. PIUS XII, Litt. Encycl. 
		<i>Le p<font face="Times New Roman">&#xe9;</font>lerinage de Lourdes</i>, 2 iulii 1957: AAS 49 
(1957), p. 615.<BR><BR></div>
	<div id="ftn30"><a title name="_ftn30" href="#_ftnref30">[30]</a> Cf. PIUS XII, 
		<i>Alloc. ad Consilium Foederationis internationalis virorum 
catholicorum</i>, 8 dec. 1956: AAS 49 (1957), pp. 26-27.<BR><BR></div>
	<div id="ftn31"><a title name="_ftn31" href="#_ftnref31">[31]</a> Cf. infra cap. V, n. 24.<BR><BR>
	</div>
	<div id="ftn32"><a title name="_ftn32" href="#_ftnref32">[32]</a> Cf. S. C. Concilii, 
		<i>Resolutio Corrienten</i>., 13 nov. 1920: AAS 13 (1921), p. 139.<BR><BR>
	</div>
	<div id="ftn33"><a title name="_ftn33" href="#_ftnref33">[33]</a> Cf. IOANNES XXIII, Litt. Encycl. 
		<i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_28111959_princeps_lt.html">Princeps Pastorum</a></i>, 10 dec. 1959: AAS 51 (1959), 
p. 856.<BR><BR></div>
	<div id="ftn34"><a title name="_ftn34" href="#_ftnref34">[34]</a> Cf. PIUS XI, Epist. 
		<i>Quae nobis</i>, ad Card. Bertram, 13 nov. 1928: AAS 20 (1928), 
p. 385. Cf. etiam PIUS XII, <i>Alloc. ad. A. C. Italicam</i>, 4 sept. 1940: AAS 32 
(1940), p. 362.<BR><BR></div>
	<div id="ftn35"><a title name="_ftn35" href="#_ftnref35">[35]</a> Cf. PIUS XI, Litt. Encycl. 
		<i>Quamvis Nostra</i>, 30 apr. 1936: AAS 28 (1936), pp. 
160-161.<BR><BR></div>
	<div id="ftn36"><a title name="_ftn36" href="#_ftnref36">[36]</a> Cf. S. C. Concilii, Resolutio Corrienten., 13 nov. 1920: AAS 13 (1921), pp. 
137-140.<BR><BR></div>
	<div id="ftn37"><a title name="_ftn37" href="#_ftnref37">[37]</a> Cf. PIUS XII, 
		<i>Alloc. ad II Conventum ex Omnibus Gentibus Laicorum Apostolatui 
provehendo</i>, 5 oct. 1957: AAS 49 (1957), p. 927.<BR><BR></div>
	<div id="ftn38"><a title name="_ftn38" href="#_ftnref38">[38]</a> Cf. PIUS XII, 
		<i>Alloc. ad II Conventum ex Omnibus Gentibus Laicorum Apostolatui 
provehendo</i>, 5 oct. 1957: AAS 49 (1957), p. 927.<BR><BR></div>
	<div id="ftn39"><a title name="_ftn39" href="#_ftnref39">[39]</a> Cf. PIUS XII, Adhort. Apost. 
		<i>Menti Nostrae</i>, 23 sept. 1950: AAS 42 (1950), p. 
660.<BR><BR></div>
	<div id="ftn40"><a title name="_ftn40" href="#_ftnref40">[40]</a> Cf. CONC. VAT. II, Decr. 
		<i><a href="vat-ii_decree_19651028_perfectae-caritatis_lt.html">De accommodata renovatione vitae religiosae</a></i>, n. 8.<BR><BR></div>
	<div id="ftn41"><a title name="_ftn41" href="#_ftnref41">[41]</a> Cf. BENEDICTUS XIV, 
		<i>De Synodo Dioecesana</i>, 1. III, c. IX, n. VII-VIII: Opera 
omnia in tomos XVII distributa, tom. XI (Prati, 1844), pp. 76-77.<BR><BR></div>
	<div id="ftn42"><a title name="_ftn42" href="#_ftnref42">[42]</a> Cf. PIUS XI, Litt. Encycl. 
		<i>Quamvis Nostra</i>, 30 apr. 1936: AAS 28 (1936), pp. 
160-161.<BR><BR></div>
	<div id="ftn43"><a title name="_ftn43" href="#_ftnref43">[43]</a> Cf. IOANNES XXIII, Litt. Encycl. 
		<i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">Mater et Magistra</a></i>, 15 maii 1961: AAS 53 (1961), 
pp. 456-457. Cf. CONC. VAT. II, Decr. de Oecumenismo, <i>Unitatis redintegratio</i>, n. 
12: AAS 57 (1965), pp. 99-100.</div>
	<div id="ftn44"><a title name="_ftn44" href="#_ftnref44">[44]</a> Cf. CONC. VAT. II, Decr. de Oecumenismo, 
		<i>Unitatis redintegratio</i>, n. 12: AAS 57 
(1965), p. 100. Cf. etiam Const. dogm. de Ecclesia, <i>
		<a href="http://www.vatican.va/archive/hist_councils/ii_vatican_council/documents/vat-ii_const_19651118_dei-verbum_lt.html">Lumen gentium</a></i>, n. 15: AAS 57 
(1965),pp. 19-20.<BR><BR></div>
	<div id="ftn45"><a title name="_ftn45" href="#_ftnref45">[45]</a>&nbsp;Cf. CONC. VAT. II, Const. dogm. de Ecclesia, 
		<i>
		<a href="http://www.vatican.va/archive/hist_councils/ii_vatican_council/documents/vat-ii_const_19651118_dei-verbum_lt.html">Lumen gentium</a></i>, cap. II, IV, 
V: AAS 57 (1965), pp. 12-21; 37-49; cf. etiam Decr. de Oecumenismo, <i>Unitatis 
redintegratio</i>, nn. 4, 6, 7, 12: AAS 57 (1965), pp. 94, 96, 97, 99, 100; cf. 
etiam supra, n. 4.<BR><BR></div>
	<div id="ftn46"><a title name="_ftn46" href="#_ftnref46">[46]</a> Cf. PIUS XII, 
		<i>Alloc. Ad VI Conferentiam internationalem &#xab;boyscouts&#xbb;</i>, 6 iunii 
1952: AAS 44 (1952), pp. 579-580; IOANNES XXIII, Litt. Encycl. <i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">Mater et Magistra</a></i>, 15 maii 1961: AAS 53 (1961), p. 456.<BR><BR>
	</div>
	<div id="ftn47"><a title name="_ftn47" href="#_ftnref47">[47]</a> Cf. CONC. VAT. II, Const. dogm. de Ecclesia, 
		<i>
		<a href="http://www.vatican.va/archive/hist_councils/ii_vatican_council/documents/vat-ii_const_19651118_dei-verbum_lt.html">Lumen gentium</a></i>, n. 33: AAS 57 
(1965), p. 39.<BR><BR></div>
	<div id="ftn48"><a title name="_ftn48" href="#_ftnref48">[48]</a> Cf. IOANNES XXIII, Litt. Encycl. 
		<i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">Mater et Magistra</a></i>, 15 maii 1961: AAS 53 (1961), 
p. 455.<BR><BR></div>
	<div id="ftn49"><a title name="_ftn49" href="#_ftnref49">[49]</a> Cf. PIUS XII, Epist. Encycl. Sertum laetitiae, 1 nov. 1939: AAS 31 (1939), pp. 
635-644; cf. IDEM, Ad &#xab;laureati&#xbb; Act. Cath. It. 24 maii 1953.<BR><BR></div>
	<div id="ftn50"><a title name="_ftn50" href="#_ftnref50">[50]</a> Cf. PIUS XII, 
		<i>Alloc. ad Congressum Universalem Foederationis Mundialis 
Iuventutis Femineae Catholicae</i>, 18 apr. 1952: AAS 44 (1952), pp. 414-419. Cf. 
IDEM, <i>Alloc. ad Associationem Christianam Operariorum Italiae (A.C.L.I.)</i>, 1 maii 
1955: AAS 47 (1955), pp. 403-404.<BR><BR></div>
	<div id="ftn51"><a title name="_ftn51" href="#_ftnref51">[51]</a> Cf. PIUS XII, 
		<i>Ad Delegatos Conventus Sodalitatum Caritatis</i>, 27 apr. 1952: AAS 44 
(1952), pp. 470-471.<BR><BR></div>
	<div id="ftn52"><a title name="_ftn52" href="#_ftnref52">[52]</a> Cf. IOANNES XXIII, Litt. Encycl. 
		<i>
		<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">Mater et Magistra</a></i>, 15 maii 1961: AAS 53 (1961), 
p. 454.</div></td>
												</tr> 
													</table>
										</td>
									</tr>


</div>

</body>
</html>
