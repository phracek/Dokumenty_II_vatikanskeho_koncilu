<HTML xmlns:v="urn:schemas-microsoft-com:vml" xmlns:o="urn:schemas-microsoft-com:office:office">

<BODY background="http://www.vatican.va/img/sfondo.jpg" text="#000000" alink="#000000" vlink="#000000" link="#663300" topmargin=0 marginwidth=1 marginheight=1 leftmargin="0"><A NAME="top"></a><div id="corpo" class="rounded">

<TABLE border=0 width="100%" cellspacing=0 cellpadding=0 bgcolor="#FFFFFF">
<FONT FACE="Times New Roman" size=3>
<p ALIGN="CENTER"><font color="#663300">PAULUS EPISCOPUS<br>
SERVUS SERVORUM DEI<br>
UNA CUM SACROSANCTI CONCILII PATRIBUS<br>
AD PERPETUAM REI MEMORIAM</font></p>
<font FACE="Times New Roman" SIZE="2">
<p ALIGN="CENTER"></p>
</font>
</FONT>
<b>
<FONT FACE="Times New Roman">
<p ALIGN="CENTER"><font color="#663300" size="3">DECRETUM DE INSTRUMENTIS <BR>
COMMUNICATIONIS SOCIALIS</font></p>
</FONT>
<FONT FACE="Times New Roman" size=4>
<p ALIGN="CENTER"><i><font color="#663300" size="4">INTER MIRIFICA</font></i></p>
</FONT>
</b>
<FONT FACE="Times New Roman" size=3>
<font FACE="Times New Roman" SIZE="2">
<p>&nbsp;</p>
</font><font FACE="Times New Roman">
<p align="center"><b>Praefatio</b></p>
</font><font FACE="Times New Roman" SIZE="2">
<p></p>
</font><font FACE="Times New Roman"><b>
<p>1.</b></font> Inter mirifica technicae artis inventa, 
quae hodiernis praesertim temporibus, Deo favente, humanum ingenium e rebus 
creatis deprompsit, peculiari sollicitudine Mater Ecclesia ea excipit ac 
prosequitur quae hominis animum potissimum respiciunt, quaeque novas aperuerunt 
vias cuiusvis generis nuntios, cogitata ac praecepta facillime communicandi. E 
quibus vero inventis ea eminent instrumenta, quae non modo singulos homines, sed 
ipsas multitudines totamque humanam societatem, natura sua attingere ac movere 
valent, sicuti prelum, cinematographeum, radiophonia, televisio et alia 
huiusmodi, quae proinde instrumenta communicationis socialis merito vocari 
possunt.</p>
<font FACE="Times New Roman"><b>
<p>2.</b></font> Novit quidem Mater Ecclesia haec 
instrumenta, si recte adhibeantur, humano generi valida praebere subsidia, cum 
multum conferant ad relaxandos et excolendos animos atque ad Dei regnum 
propagandum et firmandum; novit etiam homines posse ea adhibere contra divini 
Conditoris consilium et in suorum ipsorum iacturam convertere; immo materno 
angitur doloris sensu ob damna quae ex pravo eorum usu humanae consociationi 
nimis saepe orta sunt.</p>
<p align="left">Quare Sacrosancta Synodus, 
Summorum Pontificum et Episcoporum, in re tanti momenti, vigilanti curae 
instans, suum esse censet quaestiones praecipuas tractare cum instrumentis 
communicationis socialis conexas. Confidit insuper suam doctrinam et disciplinam 
hoc modo propositam, non modo christifidelium saluti, sed etiam totius 
consortionis humanae progressui esse profuturam.</p>
<p align="center"><b>Caput I</b></p>
<p align="left"><b>3.</b> Catholica Ecclesia, cum ad salutem universis hominibus 
afferendam a Christo Domino constituta sit ideoque evangelizandi necessitate 
compellatur, sui officii partes esse ducit nuntium salutis, ope etiam 
instrumentorum communicationis socialis, praedicare hominesque de eorum recto 
usu docere.</p>
<font FACE="Times New Roman" SIZE="2">
<p align="left"></font>Ecclesiae ergo 
nativum ius competit quodvis horum instrumentorum genus, quatenus ad christianam 
educationem omnemque suam de animarum salute operam sunt necessaria vel utilia, 
adhibendi atque possidendi; ad Sacros vero Pastores munus pertinet fideles ita 
instituendi atque moderandi ut iidem, horum etiam instrumentorum auxilio, suam 
totiusque humanae familiae salutem ac perfectionem persequantur.</p>
<font FACE="Times New Roman" SIZE="2">
<p></font>Ceterum, laicorum praesertim est 
huiusmodi instrumenta humano christianoque spiritu vivificare, ut magnae humani 
convictus expectationi divinoque consilio plene respondeant.</p>
<font FACE="Times New Roman"><b>
<p align="left">4.</b></font> Ad recte haec instrumenta adhibenda omnino 
necesse est ut omnes, qui iisdem utantur, ordinis moralis normas noscant et 
fideliter in hac provincia ad effectum deducant. Rerum materiam ergo considerent 
quae, pro peculiari cuiusque instrumenti natura, communicantur; simul vero 
adiuncta seu circumstantias omnes, hoc est finem, personas, locum, tempus 
ceteraque prae oculis habeant quibus ipsa communicatio perficitur quaeque 
eiusdem honestatem possunt mutare, vel prorsus novare; inter quae numeratur 
modus agendi uniuscuiusque instrumentorum proprius, eorum scilicet vis, quae 
tanta esse potest ut homines, praesertim si imparati sint, eamdem animadvertere, 
imperio regere ac, si res ferat, reicere, difficulter valeant.</p>
<font FACE="Times New Roman"><b>
<p align="left">5.</b></font> Praecipue vero necesse est ut omnes quorum 
interest rectam de horum instrumentorum usu conscientiam sibi efforment, 
praesertim quod attinet ad nonnullas quaestiones nostra aetate acrius agitatas.</p>
<p align="left">Prima quaestio informationem, quam aiunt, spectat, seu nuntiorum 
exquisitionem atque evulgationem. Patet, profecto, eam, ob hodiernae humanae 
societatis progressum atque ob arctiora vincula inter eiusdem membra, perutilem 
atque plerumque necessariam evasisse; publica enim et tempestiva eventuum 
rerumque communicatio pleniorem et continuam eorum notitiam praebet singulis 
hominibus, ita ut ipsi ad bonum commune efficaciter conferre possint omnesque 
auctiorem totius civilis societatis profectum facilius promoveant. Inest ergo in 
societate humana ius ad informationem de iis quae hominibus, sive singulis, sive 
societate coniunctis, secundum uniuscuiusque condiciones, conveniant. Huius 
tamen rectum iuris exercitium expostulat ut, quoad suum obiectum communicatio 
sit semper vera atque, iustitia et caritate servatis, integra; praeterea, quoad 
modum, sit honesta et conveniens, scilicet leges morales hominisque legitima 
iura et dignitatem, cum in nuntiis quaeritandis tum in evulgandis, sancte 
servet; non omnis enim scientia prodest &quot;caritas vero aedificat&quot; (1Cor 8,1).</p>
<font FACE="Times New Roman"><b>
<p align="left">6</b></font>. Secunda quaestio rationes respicit 
intercedentes inter artis, ut aiunt, iura et legis moralis normas. Cum 
increbrescentes de hac re controversiae non raro ortum ducant a falsis doctrinis 
de ethica et aesthetica, Concilium obiectivi ordinis moralis primatum absolute 
omnibus tenendum edicit, quippe qui ceteros omnes rerum humanarum ordines, artis 
non excepto, licet dignitate praestantes, unus superet congruenterque componat. 
Solus enim ordo moralis hominem, Dei rationalem creaturam et ad superna vocatum, 
in tota ipsius natura attingit idemque, si quidem integre fideliterque servetur, 
ad perfectionem et beatitudinem plene assequendam ipsum adducit.</p>
<font FACE="Times New Roman"><b>
<p align="left">7.</b></font> Postremo, mali moralis narratio, 
descriptio vel repraesentatio possunt sane, etiam ope instrumentorum 
communicationis socialis, inservire ad hominem penitius cognoscendum 
explorandumque, ad veri bonique magnificentiam manifestandam atque extollendam, 
opportunioribus ceterum effectibus dramaticis obtentis; attamen, ne damnum 
potius quam utilitatem animis afferant, legibus moralibus omnino obtemperent, 
praesertim si agatur de rebus quae debitam reverentiam exigant, vel quae 
hominem, originali labe vulneratum, facilius ad pravas cupiditates incitent.</p>
<font FACE="Times New Roman"><b>
<p align="left">8.</b></font> Cum publicae opiniones hodie vim et 
auctoritatem maximam exerceant in omnium ordinum civium vitam, sive privatam 
sive publicam, necesse est ut omnia societatis membra sua iustitiae et caritatis 
officia, hac quoque in provincia, adimpleant; itaque, istorum etiam 
instrumentorum ope, contendant ad rectas publicas opiniones efformandas atque 
pandendas.</p>
<font FACE="Times New Roman"><b>
<p align="left">9.</b></font> Peculiaria officia obstringunt receptores 
omnes, lectores scilicet, spectatores et auditores, qui communicationes his 
instrumentis diffusas, personali ac libera electione, recipiunt. Recta enim 
electio postulat ut iidem omnibus quae virtute, scientia et arte praestent plene 
faveant; ea autem vitent quae vel sibi spiritalis detrimenti causa vel occasio 
fiant, vel alios per pravum exemplum in periculum inducere possunt, vel bonis 
communicationibus obstent malasque promoveant; quod plerumque fit pretium 
praebitoribus solvendo qui ob oeconomicas dumtaxat rationes haec instrumenta 
adhibeant. </p>
<p align="left">Ut ergo iidem receptores legem moralem adimpleant, officium ne 
praetermittant sese tempestive certiores faciendi de sententiis quae his in 
rebus a competenti auctoritate ferantur, atque eisdem secundum rectae 
conscientiae normas obsequendi; ut vero minus rectis suasionibus facilius 
obsistant, bonis autem plene faveant, curent suam conscientiam aptis auxiliis 
dirigere atque instituere.</p>
<font FACE="Times New Roman"><b>
<p align="left">10.</b></font> Receptores, praesertim iuniores, curent ut 
in usu horum instrumentorum moderationem et disciplinam assuescant; studeant 
insuper ut res visas, auditas, lectas penitius intellegant; cum educatoribus ac 
peritis de iisdem disserant et rectum iudicium proferre ediscant. Parentes vero 
suum esse officium meminerint sedulo invigilandi ne spectacula, folia et alia 
huiusmodi, quae fidei aut moribus infensa sint, domestici convictus limen 
intrent, neve filii familias alibi talibus occurrant.</p>
<font FACE="Times New Roman"><b>
<p align="left">11</b></font>. Praecipuum morale officium quoad rectum 
instrumentorum communicationis socialis usum respicit diurnarios, scriptores, 
actores, scaenarum artifices, effectores, diribitores, distributores, exercentes 
et venditores, criticos ceterosque qui quocumque modo in communicationibus 
efficiendis et transmittendis partem habeant; omnino enim patet quae et quam 
gravis momenti officia iis omnibus sint tribuenda in hodiernis hominum 
condicionibus, cum ipsi, informando atque incitando, humanum genus recte vel 
pessum ducere possint.</p>
<p align="left">Eorum itaque erit oeconomicas, vel politicas, vel artis rationes 
ita componere ut eaedem bono communi numquam adversentur; quod ut expeditius 
obtineant, ipsi laudabiliter nomen consociationibus dent ad suam professionem 
spectantibus, quae suis membris - etiam, si opus fuerit, inito foedere de codice 
morali recte servando - legum moralium reverentiam in suae artis negotiis et 
officiis imponant.</p>
<p align="left">Semper autem memores sint 
magnam partem lectorum et spectatorum e iuvenibus constare, qui indigent prelo 
atque spectaculis quae honesta oblectamenta praebeant atque ad altiora animos 
alliciant. Curent insuper ut communicationes de rebus ad religionem spectantibus 
personis dignis ac peritis tractanda concredantur et debita reverentia 
perficiantur.</p>
<font FACE="Times New Roman"><b>
<p align="left">12.</b></font> Civilis auctoritas hac in re peculiaribus 
officiis obstringitur ratione boni communis, ad quod haec instrumenta 
ordinantur. Eiusdem enim auctoritatis est, pro suo munere, informationis veram 
iustamque libertatem, qua hodierna societas ad sui profectum omnino eget, 
praesertim ad prelum quod attinet, defendere ac tutari; religionem, culturam, 
optimas artes fovere; receptores, ut suis legitimis iuribus libere frui possint, 
tueri. Praeterea civilis potestatis est ea incepta adiuvare quae, licet 
praesertim iuventuti maxime sint utilia, suscipi secus non possunt.</p>
<font FACE="Times New Roman" SIZE="2">
<p align="left"></font>Denique eadem 
publica potestas, quae legitime operam dat civium valetudini, tenetur officio, 
per legum promulgationem ac sedulam executionem, iuste et vigilanter consulendi 
ne ex horum instrumentorum pravo usu gravia discrimina publicis moribus et 
societatis progressui obveniant. Per hanc vigilem curam minime singulorum vel 
coetuum comprimitur libertas, praesertim si validae deficiant cautiones ex parte 
eorum qui, ex suscepto munere, haec instrumenta adhibent.</p>
<p align="left">Peculiaris autem tutela exerceatur ad iuniores defendendos a 
prelo et spectaculis quae eorum aetati noxia sint.</p>
<p align="center"><b>Caput II</b></p>
<p><b>13. </b>Omnes Ecclesiae filii communi animo consilioque conentur ut 
instrumenta communicationis socialis, nulla interposita mora et maxima adhibita 
industria, efficaciter in multiplicibus apostolatus operibus, prout rerum et 
temporum adiuncta exposcent, usurpentur, noxia incepta praecurrentes, illis 
praesertim in regionibus quarum moralis et religiosus progressus urgentiorem 
navitatem exquirit.</p>
<p>Sacri ergo Pastores suum munus in hac 
provincia, cum eorumdem ordinario praedicationis officio arcte conexum, explere 
properent; laici quoque, qui in his instrumentis adhibendis partes habent, 
Christo testimonium reddere satagent, imprimis suis cuiusque muneribus perite et 
apostolico animo perfungentes, immo, pro sua parte, technicis, oeconomicis, 
cultus artisque facultatibus actioni pastorali Ecclesiae directe auxiliatricem 
praestantes operam.</p>
<font FACE="Times New Roman"><b>
<p>14</b></font>. Imprimis prelum honestum foveatur. Ad 
lectores autem christiano spiritu plene imbuendos, prelum etiam excitetur et 
provehatur veri nominis catholicum, quod scilicet - sive directe ab ipsa 
auctoritate ecclesiastica, sive a catholicis viris promotum et dependens - 
manifeste hoc animo edatur ut publicas opiniones iuri naturae et catholicis 
doctrinis praeceptisque consonas efformet, firmet atque promoveat, facta vero 
quae Ecclesiae vitam respiciant pervulget ac recte explanet. Moneantur autem 
fideles de necessitate catholicum prelum legendi atque diffundendi ad iudicium 
christianum sibi de omnibus eventibus efformandum.</p>
<font FACE="Times New Roman" SIZE="2">
<p></font>Taeniolarum effectio et 
exhibitio ad honestam animi relaxationem, humanum cultum et artem utilium, 
imprimis autem earum quae iuventuti destinentur, validis omnibus auxiliis 
promoveantur et in tuto ponantur: quod praesertim fit opes atque incepta 
honestorum effectorum et distributorum adiuvando ac simul coniungendo, 
pelliculas laude dignas criticorum consensu et praemiis commendando, 
catholicorum proborumque exercentium auditoria fovendo ac inter se consociando.</p>
<p>Itidem efficax adiumentum feratur 
transmissionibus radiophonicis et televisificis honestis, imprimis iis quae 
familiis sint consentaneae. Catholicae autem transmissiones sollerter foveantur, 
quibus auditores et spectatores ad vitam Ecclesiae participandam inducantur 
atque veritatibus religiosis imbuantur. Sollicite quoque, ubi oportuerit, 
excitandae sunt stationes catholicae; curandum vero est ut earum transmissiones 
convenienti perfectione et efficacitate praestent.</p>
<p>Consulatur insuper ut nobilis et prisca 
scaenica ars, quae iam per instrumenta communicationis socialis late propagatur, 
ad spectatorum humanitatem morumque conformationem contendat.</p>
<font FACE="Times New Roman"><b>
<p>15</b></font><b>.</b> Ut necessitatibus nuper expositis 
provideatur, sacerdotes, religiosi necnon laici tempestive instituantur, qui 
congrua peritia polleant in his instrumentis ad fines apostolatus moderandis.</p>
<p>Imprimis debent laici arte, doctrina et 
moribus instrui, multiplicato scholarum, facultatum et institutorum numero, ubi 
diurnarii, auctores cinematographei et radiophonicarum televisificarumque 
transmissionum ceterique quorum interest, integram formationem, spiritu 
christiano imbutam, praesertim quoad doctrinam socialem Ecclesiae, nancisci 
possint. Scaenici quoque actores instituendi ac iuvandi sunt, ut sua arte 
humanae societati convenienter prosint. Sedulo denique parandi sunt critici 
litterarii, cinematographici, radiophonici, televisifici ceterique, qui suam 
quisque scientiam optime calleant atque talia iudicia ferre edoceantur et 
incitentur in quibus semper ratio moralis in sua luce collocetur.</p>
<font FACE="Times New Roman"><b>
<p>16.</b></font> Cum rectus instrumentorum usus 
communicationis socialis, quae receptoribus praesto sunt aetate cultuque 
diversis, accommodatas et proprias requirat eorumdem receptorum institutionem 
atque exercitationem, incepta quae huic fini consequendo sint apta - praesertim 
si iunioribus destinentur - in scholis catholicis cuiusve gradus, in Seminariis 
necnon in apostolatus laicorum coetibus foveantur, multiplicentur atque iuxta 
morum christianorum principia dirigantur. Quod ut promptius efficiatur, 
doctrinae et disciplinae catholicae de hac re propositio ac explicatio in 
catechismo tradatur.</p>
<font FACE="Times New Roman"><b>
<p>17.</b></font> Cum prorsus dedeceat Ecclesiae filios 
desides pati verbum salutis alligari ac praepediri technicis moris vel expensis, 
ingentissimis sane, quae istorum instrumentorum propria sunt, monet haec Sancta 
Synodus eosdem officio obstringi sustinendi et auxiliandi catholicas 
ephemerides, folia periodica atque cinematographica incepta, stationes 
transmissionesque radiophonicas et televisificas, quorum finis praecipuus sit 
veritatem evulgare et defendere atque christianae institutioni humanae 
societatis providere. Simul vero consociationes et singulos viros, qui in rebus 
oeconomicis vel technicis magna polleant auctoritate, instanter invitat ut suis 
opibus suaque peritia libenter haec instrumenta, quatenus veri nominis culturae 
et apostolatui inserviunt, largiter sustentent. </p>
<font FACE="Times New Roman"><b>
<p>18.</b></font> Quo autem Elcclesiae multiformis 
apostolatus circa instrumenta communicationis socialis efficacius roboretur, in 
omnibus orbis dioecesibus, Episcoporum iudicio, quotannis dies celebretur in qua 
fideles edoceantur de suis in hac rerum parte officiis, invitentur ad preces pro 
hac causa fundendas et ad stipem ad eumdem finem conferendam, quae scilicet in 
instituta et incepta ab Ecclesia in hac re promota, sustentanda ac fovenda, 
iuxta orbis catholici necessitates, sancte impendatur.</p>
<font FACE="Times New Roman"><b>
<p>19.</b></font> In sua suprema pastorali cura adimplenda 
circa instrumenta communicationis socialis praesto est Summo Pontifici peculiare 
Sanctae Sedis Officium (1). </p>
<font FACE="Times New Roman"><b>
<p>20.</b></font> Episcoporum autem erit huiusmodi operibus 
et inceptis in propriis Dioecesibus invigilare eademque promovere et, quatenus 
ad apostolatum publicum spectent, ordinare, iis non exceptis quae religiosorum 
exemptorum moderamini subiciuntur.</p>
<font FACE="Times New Roman"><b>
<p align="left">21.</b></font> Cum vero efficax pro tota Natione 
apostolatus unitatem consiliorum et virium requirat, haec Sancta Synodus statuit 
et mandat, ut Officia nationalia pro rebus preli, cinematographei, radiophoniae 
et televisionis ubique constituantur omnique ope adiuventur. Horum ergo 
Officiorum praesertim erit consulere ut conscientia fidelium in his instrumentis 
adhibendis recte efformetur necnon quidquid in hac provincia a catholicis agitur 
fovere et ordinare.</p>
<p align="left">In unaquaque Natione eorum moderatio peculiari Episcoporum 
coetui, vel alicui Episcopo delegato, concredatur; in iisdem autem Officiis 
laici quoque partes habeant, qui catholicae doctrinae harumque artium periti 
sint.</p>
<font FACE="Times New Roman"><b>
<p align="left">22.</b></font> Cum insuper eorundem instrumentorum 
efficacitas limites Nationum excedat, atque singulos quasi cives efficiat totius 
consortionis humanae, in hac provincia incepta nationalia inter se cooperentur 
etiam in ambitu internationali. Officia autem, de quibus in n. 21, operose 
adlaborent una cum sua cuiusque Consociatione Catholica Internationali. Hae 
autem Consociationes Catholicae Internationales a sola Sancta Sede legitime 
approbantur et ab eadem pendent.</p>
<p align="center"><b>Clausulae</b></p>
<p><b>23.</b> Ut universa huius Sanctae Synodi principia et normae de 
instrumentis communicationis socialis ad effectum deducantur, de expresso 
mandato Concilii, Instructio pastoralis edatur cura Sanctae Sedis Officii, de 
quo in n. 19, adiuvantibus ex variis nationibus rei peritis.</p>
<font FACE="Times New Roman"><b>
<p>24</b></font> Ceterum confidit haec Sancta Synodus hanc 
suam institutorum et normarum traditionem libenter acceptam et sancte custoditam 
fore ab omnibus Ecclesiae filiis, qui idcirco, etiam his auxiliis utentes, nedum 
damna patiantur, salis lucisque instar, terram condiant ac mundum collustrent; 
insuper omnes bonae voluntatis homines, imprimis eos qui haec instrumenta 
moderantur, invitat ut studeant eadem unice flectere in bonum humanae 
societatis, cuius sors magis in dies ab eorum recto usu pendet. Itaque, sicut 
priscis iam artium monumentis, novis etiam hisce inventis Nomen Domini 
glorificetur, secundum illud Apostoli: &quot;Iesus Christus heri et hodie, ipse et in 
saecula&quot; (<i>Hebr</i> 13,8).</p>
<i>
<p align="left">Haec omnia et singula, quae in hoc Decreto edicta sunt, 
placuerunt Sacrosancti Concilii Patribus. Et Nos, Apostolica a Christo Nobis 
tradita potestate, illa, una cum Venerabilibus Patribus, in Spiritu Sancto 
approbamus, decernimus ac statuimus et quae ita synodaliter statuta sunt ad Dei 
gloriam promulgari iubemus.</p>
</i>
<p align="left">Romae, apud S. Petrum die IV decembris anno MCMLXIII.</p>
<p ALIGN="CENTER">Ego PAULUS Catholicae Ecclesiae Episcopus</p>
<p>&#8224; Ego EUGENIUS Episcopus Ostiensis ac Portuensis et S. Rufinae Cardinalis 
TISSERANT, Sacri Collegii Decanus.</p>
<p>&#8224; Ego IOSEPHUS Episcopus Albanensis Cardinalis PIZZARDO.</p>
<p>&#8224; Ego BENEDICTUS Episcopus Praenestinus Cardinalis Aloisi MASELLA.</p>
<p>&#8224; Ego HAMLETUS IOANNES Episcopus tit. Tusculanus Cardinalis CICOGNANI.</p>
<p>&#8224; Ego IOSEPHUS Episcopus tit. Sabinensis et Mandelensis Cardinalis FERRETTO.</p>
<p>Ego GREGORIUS PETRUS titulo S. Bartholomaei in Insula Presbyter Cardinalis 
AGAGIANIAN.</p>
<p>&#8224; Ego CAROLUS CARMELUS titulo S. Pancratii Presbyter Cardinalis MOTTA, 
Archiepiscopus S. Pauli in Brasilia.</p>
<p>&#8224; Ego FRANCISCUS titulo Ss. Ioannis et Pauli Presbyter Cardinalis SPELLMAN, 
Archiepiscopus Neo-Eboracensis.</p>
<p>&#8224; Ego IACOBUS titulo Ss. Bonifacii et Alexii Presbyter Cardinalis DE BARROS 
C&#xc2;MARA, Archiepiscopus S. Sebastiani Fluminis Ianuarii.</p>
<p>&#8224; Ego IOSEPHUS titulo S. Ioannis ante Portam Latinam Presbyter Cardinalis 
FRINGS, Archiepiscopus Coloniensis.</p>
<p>&#8224; Ego ERNESTUS titulo S. Sabinae Presbyter Cardinalis RUFFINI, Archiepiscopus 
Panormitanus.</p>
<p>&#8224; Ego ANTONIUS titulo S. Laurentii in Panisperna Presbyter Cardinalis 
CAGGIANO, Archiepiscopus Bona&#xeb;rensis.</p>
<p>Ego PETRUS titulo S. Praxedis Presbyter Cardinalis CIRIACI.</p>
<p>&#8224; Ego MAURITIUS titulo S. Mariae de Pace Presbyter Cardinalis FELTIN, 
Archiepiscopus Parisiensis.</p>
<p>&#8224; Ego IOSEPHUS titulo S. Mariae de Victoria Presbyter Cardinalis SIRI, 
Archiepiscopus Ianuensis.</p>
<p>&#8224; Ego IACOBUS FRANCISCUS titulo S. Anastasiae Presbyter Cardinalis MCINTYRE, 
Archiepiscopus Angelorum in California.</p>
<p>&#8224; Ego IACOBUS titulo S. Mariae in Transpontina Presbyter Cardinalis LERCARO, 
Archiepiscopus Bononiensis.</p>
<p>&#8224; Ego STEPHANUS titulo S. Mariae Trans Tiberim Presbyter Cardinalis 
WYSZYNSKI, Archiepiscopus Gnesnensis et Varsaviensis, Primas Poloniae.</p>
<p>&#8224; Ego BENIAMINUS titulo S. Vitalis Presbyter Cardinalis DE ARRIBA Y CASTRO, 
Archiepiscopus Tarraconensis.</p>
<p>&#8224; Ego FERDINANDUS titulo S. Augustini Presbyter Cardinalis QUIROGA Y 
PALACIOS, Archiepiscopus Compostellanus.</p>
<p>&#8224; Ego PAULUS AEMILIUS titulo S. Mariae Angelorum in Thermis Presbyter 
Cardinalis LEGER, Archiepiscopus Marianopolitanus.</p>
<p>&#8224; Ego VALERIANUS titulo S. Mariae in Via Lata Presbyter Cardinalis GRACIAS, 
Archiepiscopus Bombayensis.</p>
<p>&#8224; Ego IOANNES titulo S. Marci Presbyter Cardinalis URBANI, Patriarcha 
Venetiarum.</p>
<p>Ego PAULUS titulo S. Mariae in Vallicella Presbyter Cardinalis GIOBBE, S. R. 
E. Datarius.</p>
<p>&#8224; Ego ALOISIUS titulo S. Mariae Novae Presbyter Cardinalis CONCHA, 
Archiepiscopus Bogotensis.</p>
<p>Ego IOSEPHUS titulo S. Priscae Presbyter Cardinalis DA COSTA NUNES.</p>
<p>Ego HILDEBRANDUS titulo S. Sebastiani ad Catacumbas Presbyter Cardinalis 
ANTONIUTTI.</p>
<p>Ego EPHRAEM titulo S. Crucis in Hierusalem Presbyter Cardinalis FORNI.</p>
<p>&#8224; Ego IOANNES titulo S. Mariae de Aracoeli Presbyter Cardinalis LANDAZURI 
RICKETTS, Archiepiscopus Limanus, Primas Peruviae.</p>
<p>&#8224; Ego RADULFUS titulo S. Bernardi ad Thermas Presbyter Cardinalis SILVA 
HENRIQUEZ, Archiepiscopus S. Iacobi in Chile.</p>
<p>&#8224; Ego LEO IOSEPHUS titulo S. Petri ad Vincula Presbyter Cardinalis SUENENS, 
Archiepiscopus Mechliniensis-Bruxellensis.</p>
<p>Ego ALAPHRIDUS S. Mariae in Domnica Protodiaconus Cardinalis OTTAVIANI.</p>
<p>Ego ALBERTUS S. Pudentianae Diaconus Cardinalis DI JORIO.</p>
<p>Ego FRANCISCUS S. Caesarei in Palatio Diaconus Cardinalis BRACCI.</p>
<p>Ego FRANCISCUS S. Mariae in Cosmedin Diaconus Cardinalis ROBERTI.</p>
<p>Ego ARCADIUS Ss. Blasii et Caroli ad Catinarios Diaconus Cardinalis LARRAONA.</p>
<p>Ego FRANCISCUS Ss. Cosmae et Damiani Diaconus Cardinalis MORANO.</p>
<p>Ego GUILLELMUS THEODORUS S. Theodori in Palatio Cardinalis HEARD.</p>
<p>Ego AUGUSTINUS S. Sabae Diaconus Cardinalis BEA.</p>
<p>Ego FRATER MICHAEL S. Pauli Apostoli in Arenula Diaconus Cardinalis BROWNE.</p>
<p>Ego IOACHIM ANSELMUS S. Apollinaris Diaconus Cardinalis ALBAREDA.</p>
<p>&#8224; Ego STEPHANUS I SIDAROUSS, Patriarcha Alexandrinus Coptorum.</p>
<p>&#8224; Ego MAXIMUS IV SAIGH, Patriarcha Antiochenus Melchitarum.</p>
<p>&#8224; Ego PAULUS PETRUS MEOUCHI, Patriarcha Antiochenus Maronitarum.</p>
<hr>
<p align="left">(1) Patres autem Concilii, votum &#8220;Secretariatus de Scriptis 
prelo edendis et de Spectaculis moderandis&#8221; libenter excipientes, Summum 
Pontificem reverenter rogant ut huius Officii munera et competentia ad omnia 
communicationis socialis instrumenta, prelo non excepto, extendantur, ascitis ex 
variis nationibus rei peritis, etiam laicis.</p>
</FONT></td>
												</tr> 
													</table>
										</td>
									</tr>
</TABLE>


</div>

</body>
</html>
