<HTML xmlns:v="urn:schemas-microsoft-com:vml" xmlns:o="urn:schemas-microsoft-com:office:office">
<BODY background="http://www.vatican.va/img/sfondo.jpg" text="#000000" alink="#000000" vlink="#000000" link="#663300" topmargin=0 marginwidth=1 marginheight=1 leftmargin="0"><A NAME="top"></a><div id="corpo" class="rounded">

<P align="center">
<FONT size=3>
<font color="#663300">PAULUS EPISCOPUS <br>
SERVUS SERVORUM DEI <br>
UNA CUM SACROSANCTI CONCILII PATRIBUS <br>
AD PERPETUAM REI MEMORIAM </font></P>
</FONT>
<FONT FACE="Times New Roman" size=3>
<p align="center"><font color="#663300">DECLARATIO DE LIBERTATE RELIGIOSA <br>
</font>
</FONT>
<FONT size=4 color="#663300">
<i><b>DIGNITATIS HUMANAE</b></i></FONT><FONT FACE="Times New Roman" size=4></p>
</FONT>
<FONT FACE="Times New Roman" size=3>
<p align="center">&nbsp;</p>
<p><b>1</b><font SIZE="2">.
</font>Dignitatis humanae personae homines hac nostra aetate magis in dies 
conscii fiunt (1), atque numerus eorum crescit qui exigunt, ut in agendo homines 
proprio suo consilio et libertate responsabili fruantur et utantur, non 
coercitione commoti, sed officii conscientia ducti. Itemque postulant iuridicam 
delimitationem potestatis publicae, ne fines honestae libertatis et personae et 
associationum nimis circumscribantur. Quae libertatis exigentia in societate 
humana ea maxime respicit quae sunt animi humani bona, imprimis quidem ea quae 
liberum in societate religionis exercitium spectant. Ad has animorum 
appetitiones diligenter attendens, sibique proponens declarare quantum sint 
veritati et iustitiae conformes, haec Vaticana Synodus sacram Ecclesiae 
traditionem doctrinamque scrutatur, ex quibus nova semper cum veteribus 
congruentia profert.</p>
<p>Primum itaque profitetur Sacra Synodus Deum Ipsum viam generi humano notam 
fecisse per quam, Ipsi inserviendo, homines in Christo salvi et beati fieri 
possint. Hanc unicam veram Religionem subsistere credimus in catholica et 
apostolica Ecclesia, cui Dominus Iesus munus concredidit eam ad universos 
homines diffundendi, dicens Apostolis: &quot;Euntes ergo docete omnes gentes 
baptizantes eos in nomine Patris et Filii et Spiritus Sancti, docentes eos 
servare omnia quaecumque mandavi vobis&quot; (<i>Mt</i> 28,19-20). Homines vero 
cuncti tenentur veritatem, praesertim in iis quae Deum Eiusque Ecclesiam 
respiciunt, quaerere eamque cognitam amplecti ac servare.</p>
<p>Pariter vero profitetur Sacra Synodus officia haec hominum conscientiam 
tangere ac vincire, nec aliter veritatem sese imponere nisi vi ipsius veritatis, 
quae suaviter simul ac fortiter mentibus illabitur. Porro, quum libertas 
religiosa, quam homines in exsequendo officio Deum colendi exigunt, immunitatem 
a coercitione in societate civili respiciat, integram relinquit traditionalem 
doctrinam catholicam de morali hominum ac societatum officio erga veram 
religionem et unicam Christi Ecclesiam. Insuper, de hac libertate religiosa 
agens, Sacra Synodus recentiorum Summorum Pontificum doctrinam de inviolabilibus 
humanae personae iuribus necnon de iuridica ordinatione societatis evolvere 
intendit.</p>
<font FACE="Times New Roman"><b>
<p>I. Libertatis religiosae ratio generalis</p>
<p>2</b></font>. Haec Vaticana Synodus declarat personam 
humanam ius habere ad libertatem religiosam. Huiusmodi libertas in eo consistit, 
quod omnes homines debent immunes esse a coercitione ex parte sive singulorum 
sive coetuum socialium et cuiusvis potestatis humanae, et ita quidem ut in re 
religiosa neque aliquis cogatur ad agendum contra suam conscientiam neque 
impediatur, quominus iuxta suam conscientiam agat privatim et publice, vel solus 
vel aliis consociatus, intra debitos limites. Insuper declarat ius ad libertatem 
religiosam esse revera fundatum in ipsa dignitate personae humanae, qualis et 
verbo Dei revelato et ipsa ratione cognoscitur (2). Hoc ius personae humanae ad 
libertatem religiosam in iuridica societatis ordinatione ita est agnoscendum, ut 
ius civile evadat.</p>
<p>Secundum dignitatem suam homines cuncti, quia personae sunt, ratione scilicet 
et libera voluntate praediti ideoque personali responsabilitate aucti, sua 
ipsorum natura impelluntur necnon morali tenentur obligatione ad veritatem 
quaerendam, illam imprimis quae religionem spectat. Tenentur quoque veritati 
cognitae adhaerere atque totam vitam suam iuxta exigentias veritatis ordinare. 
Huic autem obligationi satisfacere homines, modo suae propriae naturae 
consentaneo, non possunt nisi libertate psychologica simul atque immunitate a 
coercitione externa fruantur. Non ergo in subiectiva personae dispositione, sed 
in ipsa eius natura ius ad libertatem religiosam fundatur. Quamobrem ius ad hanc 
immunitatem perseverat etiam in iis qui obligationi quaerendi veritatem eique 
adhaerendi non satisfaciunt; eiusque exercitium impediri nequit dummodo iustus 
ordo publicus servetur.</p>
<font FACE="Times New Roman"><b>
<p>3</b></font>. Quae clarius adhuc patent consideranti 
supremam humanae vitae normam esse ipsam legem divinam, aeternam, obiectivam 
atque universalem, qua Deus consilio sapientiae et dilectionis suae mundum 
universum viasque communitatis humanae ordinat, dirigit, gubernat. Huius suae 
legis Deus hominem participem reddit, ita ut homo, providentia divina suaviter 
disponente, veritatem incommutabilem magis magisque agnoscere possit (3). Quapropter 
unusquisque officium ideoque et ius habet veritatem in re religiosa quaerendi ut 
sibi, mediis adhibitis idoneis, recta et vera conscientiae iudicia prudenter 
efformet.</p>
<p>Veritas autem inquirenda est modo dignitati humanae personae eiusque naturae 
sociali proprio, libera scilicet inquisitione, ope magisterii seu institutionis, 
communicationis atque dialogi, quibus alii aliis exponunt veritatem quam 
invenerunt vel invenisse putant, ut sese invicem in veritate inquirenda 
adiuvent; veritati autem cognitae firmiter adhaerendum est assensu personali.</p>
<p>Dictamina vero legis divinae homo percipit et agnoscit mediante conscientia 
sua; quam tenetur fideliter sequi in universa sua activitate, ut ad Deum, finem 
suum, perveniat. Non est ergo cogendus, ut contra suam conscientiam agat. Sed 
neque impediendus est, quominus iuxta suam conscientiam operetur, praesertim in 
re religiosa. Exercitium namque religionis, ex ipsa eius indole, consistit 
imprimis in actibus internis voluntariis et liberis, quibus homo sese ad Deum 
directe ordinat: huiusmodi actus a potestate mere humana nec imperari nec 
prohiberi possunt (4). Ipsa autem socialis hominis natura exigit, ut homo internos 
religionis actus externe exprimat, cum aliis in re religiosa communicet, suam 
religionem modo communitario profiteatur.</p>
<p>Iniuria ergo humanae personae et ipsi ordini hominibus a Deo statuto fit, si 
homini denegetur liberum in societate religionis exercitium, iusto ordine 
publico servato.</p>
<p>Praeterea actus religiosi, quibus homines privatim et publice sese ad Deum ex 
animi sententia ordinant, natura sua terrestrem et temporalem rerum ordinem 
transcendunt. Potestas igitur civilis, cuius finis proprius est bonum commune 
temporale curare, religiosam quidem civium vitam agnoscere eique favere debet, 
sed limites suos excedere dicenda est, si actus religiosos dirigere vel impedire 
praesumat.</p>
<font FACE="Times New Roman"><b>
<p>4</b></font>. Libertas seu immunitas a coercitione in re 
religiosa, quae singulis personis competit, etiam ipsis in communi agentibus 
agnoscenda est. Communitates enim religiosae a sociali natura tum hominis tum 
ipsius religionis requiruntur.</p>
<p>His igitur communitatibus, dummodo iustae exigentiae ordinis publici non 
violentur, iure debetur immunitas, ut secundum proprias normas sese regant, 
Numen supremum cultu publico honorent, membra sua in vita religiosa exercenda 
adiuvent et doctrina sustentent atque eas institutiones promoveant, in quibus 
membra cooperentur ad vitam propriam secundum sua principia religiosa 
ordinandam.</p>
<p>Communitatibus religiosis pariter competit ius, ne mediis legalibus vel 
actione administrativa potestatis civilis impediantur in suis propriis ministris 
seligendis, educandis, nominandis atque transferendis, in communicando cum 
auctoritatibus et communitatibus religiosis, quae in aliis orbis terrarum 
partibus degunt, in aedificiis religiosis erigendis, necnon in bonis congruis 
acquirendis et fruendis.</p>
<p>Communitates religiosae ius etiam habent, ne impediantur in sua fide ore et 
scripto publice docenda atque testanda. In fide autem religiosa disseminanda et 
in usibus inducendis abstinendum semper est ab omni actionis genere, quod 
coercitionem vel suasionem inhonestam aut minus rectam sapere videatur, 
praesertim quando de rudioribus vel de egenis agitur. Talis modus agendi ut 
abusus iuris proprii et laesio iuris aliorum considerari debet.</p>
<p>Praeterea ad libertatem religiosam spectat, quod communitates religiosae non 
prohibeantur libere ostendere singularem suae doctrinae virtutem in ordinanda 
societate ac tota vivificanda activitate humana. Tandem in sociali hominis 
natura atque in ipsa indole religionis fundatur ius quo homines, suo ipsorum 
sensu religioso moti, libere possunt conventus habere vel associationes 
educativas, culturales, caritativas, sociales constituere.</p>
<font FACE="Times New Roman"><b>
<p>5</b></font>. Cuique familiae, utpote quae est societas 
proprio ac primordiali iure gaudens, competit ius ad libere ordinandam 
religiosam vitam suam domesticam sub moderatione parentum. His autem competit 
ius ad determinandam rationem institutionis religiosae suis liberis tradendae, 
iuxta suam propriam religiosam persuasionem. Itaque a civili potestate 
agnoscendum est ius parentum deligendi, vera cum libertate, scholas vel alia 
educationis media, neque ob hanc electionis libertatem sunt eis iniusta onera 
sive directe sive indirecte imponenda. Praeterea iura parentum violantur, si 
liberi ad frequentandas lectiones scholares cogantur quae parentum persuasioni 
religiosae non correspondeant, vel si unica imponatur educationis ratio, ex qua 
formatio religiosa omnino excludatur.</p>
<font FACE="Times New Roman"><b>
<p>6</b></font>. Cum societatis commune bonum, quod est 
summa earum vitae socialis condicionum, quibus homines suam ipsorum perfectionem 
possunt plenius atque expeditius consequi, maxime in humanae personae servatis 
iuribus et officiis consistat (5), cura iuris ad libertatem religiosam tum ad cives 
tum ad coetus sociales tum ad potestates civiles tum ad Ecclesiam aliasque 
communitates religiosas spectat, modo unicuique proprio, pro eorum erga bonum 
commune officio.</p>
<p>Inviolabilia hominis iura tueri ac promovere ad cuiusvis potestatis civilis 
officium essentialiter pertinet (6). Debet igitur potestas civilis per iustas leges 
et per alia media apta efficaciter suscipere tutelam libertatis religiosae 
omnium civium, ac propitias suppeditare condiciones ad vitam religiosam 
fovendam, ut cives revera religionis iura exercere eiusdemque officia adimplere 
valeant et ipsa societas fruatur bonis iustitiae et pacis, quae proveniunt ex 
fidelitate hominum erga Deum Eiusque sanctam voluntatem (7). </p>
<p>Si attentis populorum circumstantiis peculiaribus uni communitati religiosae 
specialis civilis agnitio in iuridica civitatis ordinatione tribuitur, necesse 
est ut simul omnibus civibus et communitatibus religiosis ius ad libertatem in 
re religiosa agnoscatur et observetur.</p>
<p>Denique a potestate civili providendum est, ne civium aequalitas iuridica, 
quae ipsa ad commune societatis bonum pertinet, unquam sive aperte sive occulte 
laedatur propter rationes religiosas, neve inter eos discriminatio fiat.</p>
<p>Hinc sequitur nefas esse potestati publicae, per vim vel metum aut alia media 
civibus imponere professionem aut reiectionem cuiusvis religionis, vel impedire 
quominus quisquam communitatem religiosam aut ingrediatur aut relinquat. Eo 
magis contra voluntatem Dei et contra sacra personae et familiae gentium iura 
agitur, quando vis quocumque modo adhibeatur ad religionem delendam vel 
cohibendam sive in toto genere humano sive in aliqua regione sive in determinato 
coetu.</p>
<font FACE="Times New Roman"><b>
<p>7</b></font>. Ius ad libertatem in re religiosa 
exercetur in societate humana, ideoque eius usus quibusdam normis moderantibus 
obnoxius est.</p>
<p>In usu omnium libertatum observandum est principium morale responsabilitatis 
personalis et socialis: in iuribus suis exercendis singuli homines coetusque 
sociales lege morali obligantur rationem habere et iurium aliorum et suorum erga 
alios officiorum et boni omnium communis. Cum omnibus secundum iustitiam et 
humanitatem agendum est.</p>
<p>Praeterea cum societas civilis ius habet sese protegendi contra abusus qui 
haberi possint sub praetextu libertatis religiosae, praecipue ad potestatem 
civilem pertinet huiusmodi protectionem praestare; quod tamen fieri debet non 
modo arbitrario aut uni parti inique favendo, sed secundum normas iuridicas, 
ordini morali obiectivo conformes, quae postulantur ab efficaci iurium tutela 
pro omnibus civibus eorumque pacifica compositione, et a sufficienti cura istius 
honestae pacis publicae quae est ordinata conviventia in vera iustitia, et a 
debita custodia publicae moralitatis. Haec omnia partem boni communis 
fundamentalem constituunt et sub ratione ordinis publici veniunt. Ceterum 
servanda est integrae libertatis consuetudo in societate, secundum quam libertas 
debet quam maxime homini agnosci, nec restringenda est nisi quando et prout est 
necessarium.</p>
<font FACE="Times New Roman"><b>
<p>8</b></font>. Nostrae aetatis homines varia ratione 
premuntur et in periculum veniunt ne proprio libero consilio destituantur. Ex 
altera autem parte non pauci ita propensi videntur, ut specie libertatis omnem 
subiectionem reiciant ac debitam oboedientiam parvi faciant.</p>
<p>Quapropter haec Vaticana Synodus omnes hortatur, praesertim vero eos qui 
curam habent alios educandi, ut homines formare satagant, qui ordini morali 
obsequentes legitimae auctoritati oboediant et genuinae libertatis amatores 
sint; homines nempe, qui proprio consilio res in luce veritatis diiudicent, 
activitates suas cum sensu responsabilitatis disponant, et quaecumque sunt vera 
atque iusta prosequi nitantur, operam suam libenter cum ceteris consociando.</p>
<p>Religiosa igitur libertas etiam ad hoc inservire et ordinari debet, ut 
homines in suis ipsorum officiis adimplendis in vita sociali maiore cum 
responsabilitate agant.</p>
<font FACE="Times New Roman"><b>
<p>II. Libertas religiosa sub luce Revelationis</p>
</b></font><font FACE="Times New Roman" SIZE="2">
<p></p>
</font><font FACE="Times New Roman"><b>
<p>9</b></font>. Quae de iure hominis ad libertatem 
religiosam declarat haec Vaticana Synodus, fundamentum habent in dignitate 
personae, cuius exigentiae rationi humanae plenius innotuerunt per saeculorum 
experientiam. Immo haec doctrina de libertate radices habet in divina 
Revelatione, quapropter eo magis a Christianis sancte servanda est. Quamvis enim 
Revelatio non expresse affirmet ius ad immunitatem ab externa coercitione in re 
religiosa, tamen humanae personae dignitatem in tota eius amplitudine patefacit, 
observantiam Christi erga hominis libertatem in exsequendo officio credendi 
verbo Dei demonstrat, atque de spiritu nos edocet, quem discipuli talis Magistri 
debent in omnibus agnoscere et sequi. Quibus omnibus principia generalia 
illustrantur super quae fundatur doctrina huius Declarationis de libertate 
religiosa. Praesertim libertas religiosa in societate plene est cum libertate 
actus fidei christianae congrua.</p>
<font FACE="Times New Roman"><b>
<p>10</b></font>. Caput est ex praecipuis doctrinae 
catholicae, in verbo Dei contentum et a Patribus constanter praedicatum (8), hominem 
debere Deo voluntarie respondere credendo; invitum proinde neminem esse cogendum 
ad amplectendam fidem (9). Etenim actus fidei ipsa sua natura voluntarius est, cum 
homo, a Christo Salvatore redemptus et in adoptionem filiorum per Iesum Christum 
vocatus (10), Deo Sese revelanti adhaerere non possit, nisi Patre eum trahente 
(11) 
rationabile liberumque Deo praestiterit fidei obsequium. Indoli ergo fidei plene 
consonum est ut, in re religiosa, quodvis genus coercitionis ex parte hominum 
excludatur. Ac proinde ratio libertatis religiosae haud parum confert ad illum 
rerum statum fovendum, in quo homines expedite possint invitari ad fidem 
christianam, illam sponte amplecti atque eam in tota vitae ratione actuose 
confiteri.</p>
<font FACE="Times New Roman"><b>
<p>11</b></font>. Deus quidem homines ad inserviendum Sibi 
in spiritu et veritate vocat, unde ipsi in conscientia vinciuntur, non vero 
coercentur. Rationem enim habet dignitatis personae humanae ab Ipso conditae, 
quae proprio consilio duci et libertate frui debet. Hoc autem summe apparuit in 
Christo Iesu, in quo Deus Seipsum ac vias suas perfecte manifestavit. Etenim 
Christus, qui Magister et Dominus est noster (12), idemque mitis et humilis corde 
(13), 
discipulos patienter allexit et invitavit (14). Miraculis utique praedicationem suam 
suffulsit et confirmavit, ut fidem auditorum excitaret atque comprobaret, non ut 
in eos coercitionem exerceret (15). Incredulitatem audientium certe exprobravit, sed 
vindictam Deo in diem Iudicii relinquendo (16). Mittens Apostolos in mundum dixit 
eis: &quot;Qui crediderit et baptizatus fuerit salvus erit; qui vero non crediderit 
condemnabitur&quot; (Mc <i>16,16</i>). Ipse vero, agnoscens zizaniam cum tritico 
seminatam, iussit sinere utraque crescere usque ad messem quae fiet in 
consummatione saeculi (17). Nolens esse Messias politicus et vi dominans (18), maluit se 
dicere Filium Hominis qui venit &quot;ut ministraret et daret animam suam 
redemptionem pro multis&quot; (<i>Mc </i>10,45). Sese praebuit ut perfectum Servum 
Dei (19), qui &quot;harundinem quassatam non confringet et linum fumigans non extinguet&quot; (<i>Mt
</i>12,20). Potestatem civilem eiusque iura agnovit, iubens censum dari Caesari, 
clare autem monuit servanda esse iura superiora Dei: &quot;Reddite ergo quae sunt 
Caesaris Caesari, et quae sunt Dei Deo&quot; (<i>Mt</i> 22,21). Tandem in opere 
redemptionis in cruce complendo, quo salutem et veram libertatem hominibus 
acquireret, revelationem suam perfecit. Testimonium enim perhibuit veritati (20), eam 
tamen contradicentibus vi imponere noluit. Regnum enim eius non percutiendo 
vindicatur (21), sed stabilitur testificando et audiendo veritatem, crescit autem 
amore, quo Christus exaltatus in cruce homines ad Seipsum trahit (22). </p>
<p>Apostoli, Christi verbo et exemplo edocti, eamdem viam secuti sunt. Ab ipsis 
Ecclesiae exordiis discipuli Christi adlaborarunt, ut homines ad Christum 
Dominum confitendum converterent, non actione coercitiva neque artificiis 
Evangelio indignis, sed imprimis virtute verbi Dei (23). Fortiter omnibus nuntiabant 
propositum Salvatoris Dei, &quot;qui omnes homines vult salvos fieri et ad agnitionem 
veritatis venire&quot; (<i>1 Tim</i> 2,4); simul autem verebantur debiles etiamsi in 
errore versabantur, sic ostendentes quomodo &quot;unusquisque nostrum pro se rationem 
reddet Deo&quot; (<i>Rom</i> 14,12) (24) et in tantum teneatur conscientiae suae oboedire. 
Sicuti Christus, Apostoli intenti semper fuerunt ad testimonium reddendum 
veritati Dei, abundantius audentes coram populo et principibus loqui &quot;verbum Dei 
cum fiducia&quot; (<i>Act</i> 4,31) (25). Firma enim fide tenebant ipsum Evangelium revera 
esse virtutem Dei in salutem omni credenti (26). Omnibus ergo spretis &quot;armis 
carnalibus&quot; (27), exemplum mansuetudinis et modestiae Christi sequentes, verbum Dei 
praedicaverunt plene confisi divina huius verbi virtute ad potestates Deo 
adversas destruendas (28) atque homines ad fidem et obsequium Christi reducendos 
(29). 
Sicut Magister ita et Apostoli auctoritatem legitimam civilem agnoverunt: &quot;Non 
est enim potestas nisi a Deo&quot; docet Apostolus, qui exinde iubet: &quot;Omnis anima 
potestatibus sublimioribus subdita sit;... qui resistit potestati, Dei 
ordinationi resistit&quot; (<i>Rom</i> 13,1-2) (30). Simul autem non timuerunt 
contradicere potestati publicae se sanctae Dei voluntati opponenti: &quot;Oboedire 
oportet Deo magis quam hominibus&quot; (<i>Act</i> 5,29) (31). Hanc viam secuti sunt 
innumeri martyres et fideles per saecula et per orbem.</p>
<font FACE="Times New Roman"><b>
<p>12</b></font>. Ecclesia igitur, evangelicae veritati 
fidelis, viam Christi et Apostolorum sequitur quando rationem libertatis 
religiosae tamquam dignitati hominis et Dei revelationi consonam agnoscit eamque 
fovet. Doctrinam a Magistro et ab Apostolis acceptam, decursu temporum, 
custodivit et tradidit. Etsi in vita Populi Dei, per vicissitudines historiae 
humanae peregrinantis, interdum exstitit modus agendi spiritui evangelico minus 
conformis, immo contrarius, semper tamen mansit Ecclesiae doctrina neminem esse 
ad fidem cogendum.</p>
<p>Evangelicum fermentum in mentibus hominum sic diu est operatum atque multum 
contulit, ut homines temporum decursu latius agnoscerent dignitatem personae 
suae et maturesceret persuasio in re religiosa ipsam immunem servandam esse in 
civitate a quacumque humana coercitione.</p>
<font FACE="Times New Roman"><b>
<p>13</b></font>. Inter ea quae ad bonum Ecclesiae, immo ad 
bonum ipsius terrenae civitatis spectant et ubique semperque servanda sunt atque 
ab omni iniuria defendenda, illud certe praestantissimum est, ut Ecclesia tanta 
perfruatur agendi libertate, quantam salus hominum curanda requirat (32). Haec enim 
libertas sacra est, qua Unigenitus Dei Filius ditavit Ecclesiam acquisitam 
sanguine suo. Ecclesiae sane adeo propria est, ut qui eam impugnant, iidem 
contra Dei voluntatem agant. Libertas Ecclesiae est principium fundamentale in 
relationibus inter Ecclesiam et potestates publicas totumque ordinem civilem.</p>
<p>In societate humana et coram quavis potestate publica Ecclesia sibi vindicat 
libertatem, utpote auctoritas spiritualis, a Christo Domino constituta, cui ex 
divino mandato incumbit officium eundi in mundum universum et Evangelium 
praedicandi omni creaturae (33). Libertatem pariter sibi vindicat Ecclesia prout est 
etiam societas hominum qui iure gaudent vivendi in societate civili secundum 
fidei christianae praescripta (34). </p>
<p>Iamvero si viget ratio libertatis religiosae non solum verbis proclamata 
neque solum legibus sancita, sed etiam cum sinceritate in praxim deducta, tunc 
demum Ecclesia stabilem obtinet et iuris et facti condicionem ad necessariam in 
missione divina exsequenda independentiam, quam auctoritates ecclesiasticae in 
societate presse pressiusque vindicarunt (35). Simulque Christifideles, sicut et 
ceteri homines, iure civili gaudent ne impediantur in vita sua iuxta 
conscientiam agenda. Concordia igitur viget inter libertatem Ecclesiae et 
libertatem illam religiosam, quae omnibus hominibus et communitatibus est 
tanquam ius agnoscenda et in ordinatione iuridica sancienda.</p>
<font FACE="Times New Roman"><b>
<p>14</b></font>. Ecclesia catholica, ut divino obtemperet 
mandato: &quot;docete omnes gentes&quot; (<i>Mt</i> 28,19), impensa cura adlaborare debet 
&quot;ut sermo Dei currat et clarificetur&quot; (2 <i>Thess</i> 3,1).</p>
<p>Enixe igitur rogat Ecclesia, ut a filiis suis primum omnium fiant 
&quot;obsecrationes, orationes, postulationes, gratiarum actiones pro omnibus 
hominibus... Hoc enim bonum est et acceptum coram Salvatore nostro Deo, qui 
omnes homines vult salvos fieri et ad agnitionem veritatis venire&quot; (1<i>Tim</i> 
2,1-4).</p>
<p>Christifideles autem in sua efformanda conscientia diligenter attendere 
debent ad sacram certamque Ecclesiae doctrinam (36). Christi enim voluntate Ecclesia 
catholica magistra est veritatis, eiusque munus est, ut Veritatem quae Christus 
est enuntiet atque authentice doceat, simulque principia ordinis moralis, ex 
ipsa natura humana profluentia, auctoritate sua declaret atque confirmet. 
Insuper Christiani, in sapientia ambulantes ad eos qui foris sunt, &quot;in Spiritu 
Sancto, in caritate non ficta, in verbo veritatis&quot; (2 <i>Cor</i> 6,6-7), lumen 
vitae cum omni fiducia (37) et fortitudine apostolica, ad sanguinis usque effusionem, 
diffundere satagant.</p>
<p>Etenim discipulus erga Christum Magistrum gravi adstringitur officio, 
veritatem ab Eo receptam plenius in dies cognoscendi, annuntiandi fideliter, 
strenueque defendendi, exclusis mediis spiritui evangelico contrariis. Simul 
tamen caritas Christi urget eum, ut amanter prudenter patienter agat cum 
hominibus, qui in errore vel ignorantia circa fidem versantur (38). Respiciendum 
igitur est tum ad officia erga Christum Verbum vivificans quod praedicandum est, 
tum ad humanae personae iura, tum ad mensuram gratiae a Deo per Christum 
tributam homini, qui ad fidem sponte accipiendam et profitendam invitatur.</p>
<font FACE="Times New Roman"><b>
<p>15</b></font>. Constat igitur praesentis aetatis homines 
optare ut libere possint religionem privatim publiceque profiteri, immo 
libertatem religiosam in plerisque Constitutionibus iam ut ius civile declarari 
et documentis internationalibus sollemniter agnosci (39). </p>
<p>At non desunt regimina in quibus, etsi in eorum Constitutione libertas cultus 
religiosi agnoscitur, tamen ipsae publicae potestates conantur cives a religione 
profitenda removere et communitatibus religiosis vitam perdifficilem ac 
periclitantem reddere.</p>
<p>Illa fausta huius temporis signa laeto animo salutans, haec vero deploranda 
facta cum maerore denuntians, Sacra Synodus Catholicos hortatur, exorat autem 
homines universos, ut perattente considerent quantopere libertas religiosa 
necessaria sit in praesenti potissimum familiae humanae condicione.</p>
<p>Manifestum est enim cunctas gentes magis in dies unum fieri, homines diversae 
culturae et religionis arctioribus inter se devinciri rationibus, augeri denique 
conscientiam propriae cuiusque responsabilitatis. Proinde ut pacificae 
relationes et concordia in genere humano instaurentur et firmentur, requiritur 
ut ubique terrarum libertas religiosa efficaci tutela iuridica muniatur atque 
observentur suprema hominum officia et iura ad vitam religiosam libere in 
societate ducendam.</p>
<p>Faxit Deus et Pater omnium ut familia humana, diligenter servata libertatis 
religiosae ratione in societate, per gratiam Christi et virtutem Spiritus Sancti 
adducatur ad sublimem illam ac perennem &quot;libertatem gloriae filiorum Dei&quot; (<i>Rom</i> 
8,21).</p>
<i>
<p>Haec omnia et singula quae in hac Declaratione edicta sunt, placuerunt 
Sacrosancti Concilii Patribus. Et Nos, Apostolica a Christo Nobis tradita 
potestate, illa, una cum Venerabilibus Patribus, in Spiritu Sancto approbamus, 
decernimus ac statuimus et quae ita synodaliter statuta sunt ad Dei gloriam 
promulgari iubemus.</p>
</i>
<p>Romae, apud S. Petrum die VII mensis decembris anno MCMLXV.</p>
<p ALIGN="CENTER">Ego PAULUS Catholicae Ecclesiae Episcopus</p>
<font FACE="Times New Roman" SIZE="2">
<p ALIGN="CENTER"></p>
</font>
<p>&#8224; Ego EUGENIUS Episcopus Ostiensis ac Portuensis et S. Rufinae Cardinalis 
TISSERANT, Sacri Collegii Decanus.</p>
<p>&#8224; Ego IOSEPHUS Episcopus Albanensis Cardinalis PIZZARDO.</p>
<p>&#8224; Ego BENEDICTUS Episcopus Praenestinus Cardinalis ALOISI MASELLA.</p>
<p>&#8224; Ego FERDINANDUS Episcopus tit. Veliternus Cardinalis CENTO.</p>
<p>&#8224; Ego HAMLETUS IOANNES Episcopus tit. Tusculanus Cardinalis CICOGNANI.</p>
<p>&#8224; Ego IOSEPHUS Episcopus tit. Sabinensis et Mandelensis Cardinalis FERRETTO.</p>
<p>&#8224; Ego IGNATIUS GABRIEL Cardinalis TAPPOUNI, Patriarcha Antiochenus Syrorum.</p>
<p>&#8224; Ego MAXIMUS IV Cardinalis SAIGH, Patriarcha Antiochenus Melkitarum.</p>
<p>&#8224; Ego PAULUS PETRUS Cardinalis MEOUCHI, Patriarcha Antiochenus Maronitarum.</p>
<p>&#8224; Ego STEPHANUS I Cardinalis SIDAROUSS, Patriarcha Alexandrinus Coptorum.</p>
<p>&#8224; Ego EMMANUEL TIT. Ss. Marcellini et Petri Presbyter Cardinalis GON&#xc7;ALVES 
CEREJEIRA, Patriarcha Lisbonensis.</p>
<p>&#8224; Ego ACHILLES titulo S. Sixti Presbyter Cardinalis LI&#xc9;NART, Episcopus 
Insulensis.</p>
<p>Ego IACOBUS ALOISIUS titulo S. Laurentii in Damaso Presbyter Cardinalis 
COPELLO, S. R. E. Cancellarius.</p>
<p>Ego GREGORIUS PETRUS titulo S. Bartholomaei in Insula Presbyter Cardinalis 
AGAGIANIAN.</p>
<p>&#8224; Ego VALERIANUS titulo S. Mariae in Via Lata Presbyter Cardinalis GRACIAS, 
Archiepiscopus Bombayensis.</p>
<p>&#8224; Ego IOANNES titulo S. Marci Presbyter Cardinalis URBANI, Patriarcha 
Venetiarum.</p>
<p>Ego PAULUS titulo S. Mariae in Vallicella Presbyter Cardinalis GIOBBE, S. R. 
E. Datarius.</p>
<p>&#8224; Ego IOSEPHUS titulo S. Honuphrii in Ianiculo Presbyter Cardinalis GARIBI Y 
RIVERA, Archiepiscopus Guadalajarensis.</p>
<p>Ego CAROLUS titulo S. Agnetis extra moenia Presbyter Cardinalis CONFALONIERI.</p>
<p>&#8224; Ego PAULUS titulo Ss. Quirici et Iulittae Presbyter Cardinalis RICHAUD, 
Archiepiscopus Burdigalensis.</p>
<p>&#8224; Ego IOSEPHUS M. titulo Ss. Viti, Modesti et Crescentiae Presbyter 
Cardinalis BUENO Y MONREAL, Archiepiscopus Hispalensis.</p>
<p>&#8224; Ego FRANCISCUS titulo S. Eusebii Presbyter Cardinalis K&#xd6;NIG, Archiepiscopus 
Vindobonensis.</p>
<p>&#8224; Ego IULIUS titulo S. Mariae Scalaris Presbyter Cardinalis D&#xd6;PFNER, 
Archiepiscopus Monacensis et Frisingensis.</p>
<p>Ego PAULUS titulo S. Andreae Apostoli de Hortis Presbyter Cardinalis MARELLA.</p>
<p>Ego GUSTAVUS titulo S. Hieronymi Illyricorum Presbyter Cardinalis TESTA.</p>
<p>Ego ALOISIUS titulo S. Andreae de Valle Presbyter Cardinalis TRAGLIA.</p>
<p>&#8224; Ego PETRUS TATSUO titulo S. Antonii Patavini de Urbe Presbyter Cardinalis 
DOI, Archiepiscopus Tokiensis.</p>
<p>&#8224; Ego IOSEPHUS titulo S. Ioannis Baptistae Florentinorum Presbyter Cardinalis 
LEFEBVRE, Archiepiscopus Bituricensis.</p>
<p>&#8224; Ego BERNARDUS titulo S. Ioachimi Presbyter Cardinalis ALFRINK, 
Archiepiscopus Ultraiectensis.</p>
<p>&#8224; Ego RUFINUS I. titulo S. Mariae ad Montes Presbyter Cardinalis SANTOS, 
Archiepiscopus Manilensis.</p>
<p>&#8224; Ego LAUREANUS titulo S. Francisci Assisiensis ad Ripam Maiorem Presbyter 
Cardinalis RUGAMBWA, Episcopus Bukoba&#xeb;nsis.</p>
<p>&#8224; Ego IOSEPHUS titulo Ssmi Redemptoris et S. Alfonsi in Exquiliis Presbyter 
Cardinalis RITTER, Archiepiscopus S. Ludovici.</p>
<p>&#8224; Ego IOANNES titulo S. Silvestri in Capite Presbyter Cardinalis HEENAN, 
Archiepiscopus Vestmonasteriensis, Primas Angliae.</p>
<p>&#8224; Ego IOANNES titulo Ssmae Trinitatis in Monte Pincio Presbyter Cardinalis 
VILLOT, Archiepiscopus Lugdunensis et Viennensis, Primas Galliae.</p>
<p>&#8224; Ego PAULUS titulo S. Camilli de Lellis ad Hortos Sallustianos Presbyter 
Cardinalis ZOUNGRANA, Archiepiscopus Uagaduguensis.</p>
<p>&#8224; Ego HENRICUS titulo S. Agathae in Urbe Presbyter Cardinalis DANTE.</p>
<p>Ego CAESAR titulo D.nae N.ae a Sacro Corde in Circo Agonali Presbyter 
Cardinalis ZERBA.</p>
<p>&#8224; Ego AGNELLUS titulo Praecelsae Dei Matris Presbyter Cardinalis ROSSI, 
Archiepiscopus S. Pauli in Brasilia.</p>
<p>&#8224; Ego IOANNES titulo S. Martini in Montibus Presbyter Cardinalis COLOMBO, 
Archiepiscopus Mediolanensis.</p>
<p>&#8224; Ego GUILLELMUS titulo S. Patricii ad Villam Ludovisi Presbyter Cardinalis 
CONWAY, Archiepiscopus Armachanus, totius Hiberniae Primas.</p>
<p>&#8224; Ego ANGELUS titulo Sacri Cordis Beatae Mariae Virginis ad forum Euclidis 
Presbyter Cardinalis HERRERA, Episcopus Malacitanus.</p>
<p>Ego ALAPHRIDUS S. Mariae in Domnica Protodiaconus Cardinalis OTTAVIANI.</p>
<p>Ego ALBERTUS S. Pudentianae Diaconus Cardinalis DI JORIO.</p>
<p>Ego FRANCISCUS S. Mariae in Cosmedin Diaconus Cardinalis ROBERTI.</p>
<p>Ego ARCADIUS SS. Blasii et Caroli ad Catinarios Diaconus Cardinalis LARRAONA.</p>
<p>Ego FRANCISCUS SS. Cosmae et Damiani Diaconus Cardinalis MORANO.</p>
<p>Ego GUILLELMUS THEODORUS S. Theodori in Palatio Cardinalis HEARD.</p>
<p>Ego AUGUSTINUS S. Sabae Diaconus Cardinalis BEA.</p>
<p>Ego ANTONIUS S. Eugenii Diaconus Cardinalis BACCI.</p>
<p>Ego FRATER MICHAEL S. Pauli in Arenula Diaconus Cardinalis BROWNE.</p>
<p>Ego FRIDERICUS S. Ioannis Bosco in via Tusculana Diaconus Cardinalis Callori 
DI VIGNALE.</p><hr>
<p>(1) Cf. IOANNES XXIII, Litt. Encycl. <i>
<a href="http://www.vatican.va/holy_father/john_xxiii/encyclicals/documents/hf_j-xxiii_enc_11041963_pacem_lt.html">
Pacem in terris</a></i>, 11 aprilis 1963: AAS 55 (1963), p. 279; ibid., p. 265; 
PIUS XII, Nuntius radiophonicus, 24 dec. 1944: AAS 37 (1945), p. 14. </p>
<p>(2) Cf. IOANNES XXIII, Litt. Encycl. <i>
<a href="http://www.vatican.va/holy_father/john_xxiii/encyclicals/documents/hf_j-xxiii_enc_11041963_pacem_lt.html">
Pacem in terris</a></i>, 11 aprilis 1963: AAS 55 (1963), pp. 260-261; PIUS XII, 
Nuntius radiophonicus, 24 dec. 1942: AAS 35 (1943), P. 19; PIUS XI, Litt. 
Encycl. <i>Mit brennender Sorge</i>, 14 martii 1937: AAS 29 (1937), p. 160; LEO 
XIII, Litt. Encycl. <i>Libertas praestantissimum</i>, 20 iunii 1888: Acta Leonis 
XIII, 8 (1888), pp. 237-238. </p>
<p>(3) Cf. S. THOMAS, <i>Summa theologica</i>, I-II, q. 91, a. 1; q. 93, a. 1-2. </p>
<p>(4) Cf. IOANNES XXIII, Litt. Encycl. <i>
<a href="http://www.vatican.va/holy_father/john_xxiii/encyclicals/documents/hf_j-xxiii_enc_11041963_pacem_lt.html">
Pacem in terris</a></i>, 11 aprilis 1963: AAS 55 (1963), p. 270; PAULUS VI, 
Nuntius radiophonicus, 22 dec. 1964: AAS 57 (1965), pp. 181-182; S. THOMAS, <i>
Summa theologica</i>, I-II, q. 91, a. 4 c. </p>
<p>(5) Cf. IOANNES XXIII, Litt. Encycl. <i>
<a href="http://www.vatican.va/holy_father/john_xxiii/encyclicals/documents/hf_j-xxiii_enc_15051961_mater_lt.html">
Mater et Magistra</a></i>, 15 maii 1961: AAS 53 (1961), p. 417; IDEM, Litt. 
Encycl. Pacem in terris, 11 aprilis 1963: AAS 55 (1963), p. 273. </p>
<p>(6) Cf. IOANNES XXIII, Litt. Encycl. <i>
<a href="http://www.vatican.va/holy_father/john_xxiii/encyclicals/documents/hf_j-xxiii_enc_11041963_pacem_lt.html">
Pacem in terris</a></i>, 11 aprilis 1963: AAS 55 (1963), pp. 273-274; PIUS XII, 
Nuntius radiophonicus, 1 iunii 1942: AAS 33 (1941), p. 200. </p>
<p>(7) Cf. LEO XIII, Litt. Encycl. <i>Immortale Dei</i>, 1 nov. 1885: ASS 18 
(1885), p. 161. </p>
<p>(8) Cf. LACTANTIUS, <i>Divinarum Institutionum</i>, Lib. V, 19: CSEL 19, pp. 
463-464, 465; PL 6, 614 et 616 (cap. 20); S. AMBROSIUS, <i>Epistola ad 
Valentinianum Imp</i>., Ep. 21: PL 16, 1005; S. AUGUSTINUS, <i>Contra litteras 
Petiliani</i>, Lib. II, cap. 83: CSEL 52, p. 112; PL 43, 315; cf C. 23, q. 5, c. 
33 (ed. Friedberg, col. 939); IDEM, Ep. 23: PL 33, 98; IDEM, Ep. 34: PL 33, 132; 
IDEM, Ep. 35: PL 33, 135; S. GREGORIUS MAGNUS, <i>Epistola ad Virgilium et 
Theodorum Episcopos Massiliae Galliarum</i>, Registrum Epistolarum, I, 45: MGH 
Ep. 1, P. 72; PL 77, 510-511 (lib. I, ep. 47); IDEM, <i>Epistola ad Iohannem 
Episcopum Constantinopolitanum</i>, Registrum Epistolarum, III, 52: MGH Ep. I, 
p. 210; PL 77, 649 (lib. III, ep. 53); cf. D. 45, c. 1 (ed. Friedberg, col. 
160); CONC. TOLET. IV, c. 57: MANSI 10, 633; cf. D. 45, c. 5 (ed. Friedberg, 
col. 161-162); CLEMENS III: X., V, 6, 9: ed. Friedberg, col. 774; INNOCENTIUS 
III, <i>Epistola ad Arelatensem Archiepiscopum</i>, X., III, 42, 3: ed. 
Friedberg, col. 646. </p>
<p>(9) Cf. CIC, can. <i>1351</i>; PIUS XII, <i>Allocutio ad Praelatos Auditores 
caeterosque officiales et administros Tribunalis S. Romanae Rotae</i>, 6 oct. 
1946: AAS 38 (1946), p. 394; IDEM, Litt. Encycl. <i>Mystici Corporis</i>, 29 
iunii 1943: AAS (1943), p. 243. </p>
<p>(10) Cf. <i>Eph</i>. 1, 5. </p>
<p>(11) Cf. <i>Io</i>. 6, 44. </p>
<p>(12) Cf. <i>Io</i>. 13, 13. </p>
<p>(13) Cf. <i>Mt</i>. 11, 29. </p>
<p>(14) Cf. <i>Mt</i>. 11, 28-30; <i>Io</i>. 6, 67-68. </p>
<p>(15) Cf. <i>Mt</i>. 9, 28-29; <i>Mc</i>. 9, 23-24; 6, 5-6; PAULUS VI, Litt. 
Encycl. <i>
<a href="http://www.vatican.va/holy_father/paul_vi/encyclicals/documents/hf_p-vi_enc_19640806_ecclesiam_lt.html">
Ecclesiam suam</a></i>, 6 aug. 1964: AAS 56 (1964), pp. 642-643. </p>
<p>(16) Cf. <i>Mt</i>. 11, 20-24; <i>Rom</i>. 12, 19-20; 2 <i>Thess</i>. 1, 8. </p>
<p>(17) Cf. <i>Mt</i>. 13, 30. 40-42. </p>
<p>(18) Cf. <i>Mt</i>. 4, 8-10; <i>Io</i>. 6, 15. </p>
<p>(19) Cf. <i>Is</i>. 42, 1-4. </p>
<p>(20) Cf. <i>Io</i>. 18, 37. </p>
<p>(21) Cf. <i>Mt</i>. 26, 51-53; <i>Io</i>. 18, 36. </p>
<p>(22) Cf. <i>Io</i>. 12, 32. </p>
<p>(23) Cf. <i>I Cor</i>. 2, 3-5; <i>I Thess</i>. 2, 3-5. </p>
<p>(24) Cf. <i>Rom</i>. 14, 1-23; <i>I Cor</i>. 8, 9-13; 10, 23-33. </p>
<p>(25) Cf. <i>Eph</i>. 6, 19-20. </p>
<p>(26) Cf. <i>Rom</i>. 1, 16. </p>
<p>(27) Cf. 2 <i>Cor</i>. 10, 4; <i>I Thess</i>. 5, 8-9. </p>
<p>(28) Cf. <i>Eph</i>. 6, 11-17. </p>
<p>(29) Cf. <i>2 Cor</i>. 10, 3-5. </p>
<p>(30) Cf. <i>I Pt</i>. 2, 13-17. </p>
<p>(31) Cf. <i>Act</i>. 4, 19-20. </p>
<p>(32) Cf. LEO XIII, <i>Litterae Officio sanctissimo</i>, 22 dec. 1887: ASS 20 
(1887), p. 269; IDEM, <i>Litterae Ex litteris</i>, 7 aprilis 1887: ASS 19 
(1886), p. 465. </p>
<p>(33) Cf. <i>Mc</i>. 16, 15; <i>Mt</i>. 28, 18-20: PIUS XII, Litt. Encycl. <i>
Summi Pontificatus</i>, 20 oct. 1939: AAS 31 (1939), pp. 445-446. </p>
<p>(34) Cf. PIUS XI, Litterae Firmissimam constantiam, 28 martii 1937: AAS 29 
(1937), p. 196. </p>
<p>(35) Cf. PIUS XII, Allocutio <i>Ci riesce</i>, 6 dec. 1953: AAS 45 (1953), p. 
802. </p>
<p>(36) Cf. PIUS XII, Nuntius radiophonicus, 23 martii 1952: AAS 44 (1952), pp. 
270-278. </p>
<p>(37) Cf. Act. 4, 29. </p>
<p>(38) Cf. IOANNES XXIII, Litt. Encycl. <i>
<a href="http://www.vatican.va/holy_father/john_xxiii/encyclicals/documents/hf_j-xxiii_enc_11041963_pacem_lt.html">
Pacem in terris</a></i>, 11 aprilis 1963: AAS 55 (1963), pp. 299-300. (39) Cf. 
IOANNES XXIII, Litt. Encycl. <i>
<a href="http://www.vatican.va/holy_father/john_xxiii/encyclicals/documents/hf_j-xxiii_enc_11041963_pacem_lt.html">
Pacem in terris</a></i>, 11 aprilis 1963: AAS 55 (1963), pp. 295-296.&nbsp;</p></FONT></td>
												</tr> 
													</table>
										</td>
									</tr>
</div>

</body>
</html>
