<HTML xmlns:v="urn:schemas-microsoft-com:vml" xmlns:o="urn:schemas-microsoft-com:office:office">
<head>

<meta http-equiv="Content-Type" content="text/html; charset=iso-8859-1">
<meta name="description" content="Constitutio Dogmatica de Divina Revelatione - Dei Verbum">
<meta name="VaticanTic" content="">
<meta name="creator" content="Concilium Vaticanum II">
<meta name="keywords" content="Constitutio Dogmatica de Divina Revelatione, Dei Verbum, Concilium Vaticanum II">
<meta name="language" content="la">
<meta name="publisher" content="Servizio Internet Vaticano">
<meta name="eventDate" content="1965-11-18">
<meta name="sections" content="archive">
<meta name="subSections" content="">
<meta name="template" content="simplepage">
<meta name="isCalendar" content="false">

<title>Dei Verbum</title>


</HEAD>

<BODY background="http://www.vatican.va/img/sfondo.jpg" text="#000000" alink="#000000" vlink="#000000" link="#663300" topmargin=0 marginwidth=1 marginheight=1 leftmargin="0"><A NAME="top"></a><div id="corpo" class="rounded">

<TABLE border=0 width="100%" cellspacing=0 cellpadding=0 bgcolor="#FFFFFF">
										
										
<P align="center">
<font color="#663300" size="3">PAULUS EPISCOPUS <br>
SERVUS SERVORUM DEI <br>
UNA CUM SACROSANCTI CONCILII PATRIBUS <br>
AD PERPETUAM REI MEMORIAM </font></P>
<FONT FACE="Times New Roman" size=3>
<p align="center"><font color="#663300" size="3">CONSTITUTIO DOGMATICA DE DIVINA 
REVELATIONE <br>
</font>
</FONT>
<i><b>
<FONT size=4 color="#663300">
DEI VERBUM</FONT></b></i><FONT FACE="Times New Roman" size=4></p>
</FONT>
<FONT FACE="Times New Roman" size=3>
<p align="center">&nbsp;</p>
<font FACE="Times New Roman" SIZE="2">
<p></p>
</font><b>
<p>1</b>. Dei verbum religiose 
audiens et fidenter proclamans, Sacrosancta Synodus verbis S. Ioannis obsequitur 
dicentis: &quot;Adnuntiamus vobis vitam aeternam, quae erat apud Patrem et apparuit 
nobis: quod vidimus et audivimus adnuntiamus vobis, ut et vos societatem 
habeatis nobiscum, et societas nostra sit cum Patre et cum Filio eius Iesu 
Christo&quot; (1 <i>Io</i> 1,2-3). Propterea, Conciliorum Tridentini et Vaticani I 
inhaerens vestigiis, genuinam de divina revelatione ac de eius transmissione 
doctrinam proponere intendit, ut salutis praeconio mundus universus audiendo 
credat, credendo speret, sperando amet (1). </p>
<b>
<p ALIGN="CENTER">Caput I</p>
<p ALIGN="CENTER"></p>
<p ALIGN="CENTER">DE IPSA REVELATIONE</p>
</b><font FACE="Times New Roman" SIZE="2">
<p ALIGN="CENTER"></p>
<p></p>
</font><b>
<p>2</b>. Placuit Deo in sua 
bonitate et sapientia Seipsum revelare et notum facere sacramentum voluntatis 
suae (cf. <i>Eph</i> 1,9), quo homines per Christum, Verbum carnem factum, in 
Spiritu Sancto accessum habent ad Patrem et divinae naturae consortes 
efficiuntur (cf. <i>Eph</i> 2,18; 2<b> </b><i>Petr</i> 1,4). Hac itaque 
revelatione Deus invisibilis (cf. <i>Col</i> 1,15; 1 <i>Tim</i> 1,17) ex 
abundantia caritatis suae homines tamquam amicos alloquitur (cf. <i>Ex</i> 
33,11; <i>Io</i> 15,14-15) et cum eis conversatur (cf. <i>Bar</i><b> </b>3,38), 
ut eos ad societatem Secum invitet in eamque suscipiat. Haec revelationis 
oeconomia fit gestis verbisque intrinsece inter se connexis, ita ut opera, in 
historia salutis a Deo patrata, doctrinam et res verbis significatas manifestent 
ac corroborent, verba autem opera proclament et mysterium in eis contentum 
elucident. Intima autem per hanc revelationem tam de Deo quam de hominis salute 
veritas nobis in Christo illucescit, qui mediator simul et plenitudo totius 
revelationis exsistit (2).</p>
<p></p>
<b>
<p>3</b>. Deus, per Verbum omnia 
creans (cf. <i>Io</i> 1,3) et conservans, in rebus creatis perenne sui 
testimonium hominibus praebet (cf. <i>Rom</i> 1,19-20) et, viam salutis supernae 
aperire intendens, insuper protoparentibus inde ab initio Semetipsum 
manifestavit. Post eorum autem lapsum eos, redemptione promissa, in spem salutis 
erexit (cf. <i>Gen</i> 3,15) et sine intermissione generis humani curam egit, ut 
omnibus qui secundum patientiam boni operis salutem quaerunt, vitam aeternam 
daret (cf. <i>Rom</i><b> </b>2,6-7). Suo autem tempore Abraham vocavit, ut 
faceret eum in gentem magnam (cf. <i>Gen</i> 12,2-3), quam post Patriarchas per 
Moysen et Prophetas erudivit ad se solum Deum vivum et verum, providum Patrem et 
iudicem iustum agnoscendum, et ad promissum Salvatorem expectandum, atque ita 
per saecula viam Evangelio praeparavit.</p>
<b>
<p>4</b>. Postquam vero multifariam 
multisque modis Deus locutus est in Prophetis, &quot;novissime diebus istis locutus 
est nobis in Filio&quot; (<i>Hebr</i> 1,1-2). Misit enim Filium suum, aeternum 
scilicet Verbum, qui omnes homines illuminat, ut inter homines habitaret iisque 
intima Dei enarraret (cf. <i>Io</i><b> </b>1,1-18). Iesus Christus ergo, Verbum 
caro factum, &quot;homo ad homines&quot; missus (3), &quot;verba Dei loquitur&quot; (<i>Io</i> 
3,34), et opus salutare consummat quod dedit ei Pater faciendum (cf. <i>Io</i><b>
</b>5,36; 17,4). Quapropter Ipse, quem qui videt, videt et Patrem (cf. <i>Io</i><b>
</b>14,9), tota Suiipsius praesentia ac manifestatione, verbis et operibus, 
signis et miraculis, praesertim autem morte sua et gloriosa ex mortuis 
resurrectione, misso tandem Spiritu veritatis, revelationem complendo perficit 
ac testimonio divino confirmat, Deum nempe nobiscum esse ad nos ex peccati 
mortisque tenebris liberandos et in aeternam vitam resuscitandos.</p>
<p>Oeconomia ergo christiana, utpote foedus novum et definitivum, numquam 
praeteribit, et nulla iam nova revelatio publica expectanda est ante gloriosam 
manifestationem Domini nostri Iesu Christi (cf. <i>1 Tim</i><b> </b>6,14<b> </b>
et <i>Tit</i><b> </b>2,13).</p>
<b>
<p>5</b>. Deo revelanti praestanda est oboeditio fidei (cf. <i>Rom</i><b> </b>
16,26; coll. <i>Rom</i><b> </b>1,5; 2 <i>Cor</i><b> </b>10,5-6), qua homo se 
totum libere Deo committit &quot;plenum revelanti Deo intellectus et voluntatis 
obsequium&quot; praestando (4) et voluntarie revelationi ab Eo datae assentiendo. 
Quae fides ut praebeatur, opus est praeveniente et adiuvante gratia Dei et 
internis Spiritus Sancti auxiliis, qui cor moveat et in Deum convertat, mentis 
oculos aperiat, et det &quot;omnibus suavitatem in consentiendo et credendo 
veritati&quot;(5), Quo vero profundior usque evadat revelationis intelligentia, idem 
Spiritus Sanctus fidem iugiter per dona sua perficit.</p>
<b>
<p>6</b>. Divina revelatione Deus Seipsum atque aeterna voluntatis suae decreta 
circa hominum salutem manifestare ac communicare voluit, &quot;ad participanda 
scilicet bona divina, quae humanae mentis intelligentiam omnino superant&quot;(6).
</p>
<p>Confitetur Sacra Synodus, &quot;Deum, rerum omnium principium et finem, naturali 
humanae rationis lumine e rebus creatis certo cognosci posse&quot; (cf. <i>Rom</i> 
1,20); eius vero revelationi tribuendum esse docet, &quot;ut ea, quae in rebus 
divinis humanae rationi per se impervia non sunt, in praesenti quoque generis 
humani conditione ab omnibus expedite, firma certitudine et nullo admixto errore 
cognosci possint&quot; (7).</p>
<b>
<p ALIGN="CENTER">Caput II </p>
<p ALIGN="CENTER"></p>
<p ALIGN="CENTER">DE DIVINAE REVELATIONIS TRANSMISSIONE</p>
<p ALIGN="CENTER"></p>
<p>7. </b>Quae Deus ad salutem cunctarum gentium revelaverat, eadem benignissime 
disposuit ut in aevum integra permanerent omnibusque generationibus 
transmitterentur. Ideo Christus Dominus, in quo summi Dei tota revelatio 
consummatur (cf. <i>2 Cor </i>1,20<b> </b>et 3,16 - 4,6), mandatum dedit 
Apostolis ut Evangelium, quod promissum ante per Prophetas Ipse adimplevit et 
proprio ore promulgavit, tamquam fontem omnis et salutaris veritatis et morum 
disciplinae omnibus praedicarent (8), eis dona divina communicantes. Quod quidem 
fideliter factum est, tum ab Apostolis, qui in praedicatione orali, exemplis et 
institutionibus ea tradiderunt quae sive ex ore, conversatione et operibus 
Christi acceperant, sive a Spiritu Sancto suggerente didicerant, tum ab illis 
Apostolis virisque apostolicis, qui, sub inspiratione eiusdem Spiritus Sancti, 
nuntium salutis scriptis mandaverunt (9). </p>
<p>Ut autem Evangelium integrum et vivum iugiter in Ecclesia servaretur, 
Apostoli successores reliquerunt Episcopos, ipsis &quot;suum ipsorum locum magisterii 
tradentes&quot; (10). Haec igitur Sacra Traditio et Sacra utriusque Testamenti 
Scriptura veluti speculum sunt in quo Ecclesia in terris peregrinans 
contemplatur Deum, a quo omnia accipit, usquedum ad Eum videndum facie ad faciem 
sicuti est perducatur (cf. <i>1 Io</i> 3,2).</p>
<b>
<p>8</b>. Itaque praedicatio 
apostolica, quae in inspiratis libris speciali modo exprimitur, continua 
successione usque ad consummationem temporum conservari debebat.</p>
<p>Unde Apostoli, tradentes quod et ipsi acceperunt, fideles monent ut teneant 
traditiones quas sive per sermonem sive per epistulam didicerint (cf. <i>2 Thess</i> 
2,15), utque pro semel sibi tradita fide decertent (cf.<i> Iud</i> 1,3) (11). 
Quod vero ab Apostolis traditum est, ea omnia complectitur quae ad Populi Dei 
vitam sancte ducendam fidemque augendam conferunt, sicque Ecclesia, in sua 
doctrina, vita et cultu, perpetuat cunctisque generationibus transmittit omne 
quod ipsa est, omne quod credit.</p>
<p>Haec quae est ab Apostolis Traditio sub assistentia Spiritus Sancti in 
Ecclesia proficit (12): crescit enim tam rerum quam verborum traditorum 
perceptio, tum ex contemplatione et studio credentium, qui ea conferunt in corde 
suo (cf.<i> Lc</i> 2,19 et 51), tum ex intima spiritualium rerum quam 
experiuntur intelligentia, tum ex praeconio eorum qui cum episcopatus 
successione charisma veritatis certum acceperunt. Ecclesia scilicet, volventibus 
saeculis, ad plenitudinem divinae veritatis iugiter tendit, donec in ipsa 
consummentur verba Dei.</p>
<p>Sanctorum Patrum dicta huius Traditionis vivificam testificantur praesentiam, 
cuius divitiae in praxim vitamque credentis et orantis Ecclesiae transfunduntur. 
Per eandem Traditionem integer Sacrorum Librorum canon Ecclesiae innotescit, 
ipsaeque Sacrae Litterae in ea penitius intelliguntur et indesinenter actuosae 
redduntur; sicque Deus, qui olim locutus est, sine intermissione cum dilecti 
Filii sui Sponsa colloquitur, et Spiritus Sanctus, per quem viva vox Evangelii 
in Ecclesia, et per ipsam in mundo resonat, credentes in omnem veritatem 
inducit, verbumque Christi in eis abundanter inhabitare facit (cf. <i>Col</i> 
3,16).</p>
<b>
<p>9. </b>Sacra Traditio ergo et Sacra Scriptura arcte inter se connectuntur 
atque communicant. Nam ambae, ex eadem divina scaturigine promanantes, in unum 
quodammodo coalescunt et in eundem finem tendunt. Etenim Sacra Scriptura est 
locutio Dei quatenus divino afflante Spiritu scripto consignatur; Sacra autem 
Traditio verbum Dei, a Christo Domino et a Spiritu Sancto Apostolis concreditum, 
successoribus eorum integre transmittit, ut illud, praelucente Spiritu 
veritatis, praeconio suo fideliter servent, exponant atque diffundant; quo fit 
ut Ecclesia certitudinem suam de omnibus revelatis non per solam Sacram 
Scripturam hauriat. Quapropter utraque pari pietatis affectu ac reverentia 
suscipienda et veneranda est (13).</p>
<p></p>
<b>
<p>10</b> Sacra Traditio et Sacra 
Scriptura unum verbi Dei sacrum depositum constituunt Ecclesiae commissum cui 
inhaerens tota plebs sancta Pastoribus suis adunata in doctrina Apostolorum et 
communione, fractione panis et orationibus iugiter perseverat (cf. <i>Act</i> 
2,42<b> </b>gr.), ita ut in tradita fide tenenda, exercenda profitendaque 
singularis fiat Antistitum et fidelium conspiratio (14).</p>
<p></p>
<p>Munus autem authentice interpretandi verbum Dei scriptum vel traditum (15) 
soli vivo Ecclesiae Magisterio concreditum est (16), cuius auctoritas in nomine 
Iesu Christi exercetur. Quod quidem Magisterium non supra verbum Dei est, sed 
eidem ministrat, docens nonnisi quod traditum est, quatenus illud, ex divino 
mandato et Spiritu Sancto assistente, pie audit, sancte custodit et fideliter 
exponit, ac ea omnia ex hoc uno fidei deposito haurit quae tamquam divinitus 
revelata credenda proponit.</p>
<p>Patet igitur Sacram Traditionem, Sacram Scripturam et Ecclesiae Magisterium, 
iuxta sapientissimum Dei consilium, ita inter se connecti et consociari, ut unum 
sine aliis non consistat, omniaque simul, singula suo modo sub actione unius 
Spiritus Sancti, ad animarum salutem efficaciter conferant.</p>
<b>
<p ALIGN="CENTER">Caput III</p>
<p ALIGN="CENTER"></p>
<p ALIGN="CENTER">DE SACRAE SCRIPTURAE DIVINA INSPIRATIONE ET DE EIUS 
INTERPRETATIONE</p>
</b><font FACE="Times New Roman" SIZE="2">
<p></p>
</font><b>
<p>11</b>. Divinitus revelata, quae 
in Sacra Scriptura litteris continentur et prostant, Spiritu Sancto afflante 
consignata sunt. Libros enim integros tam Veteris quam Novi Testamenti, cum 
omnibus eorum partibus, sancta Mater Ecclesia ex apostolica fide pro sacris et 
canonicis habet, propterea quod, Spiritu Sancto inspirante conscripti (cf. <i>Io</i> 
20,31; 2 <i>Tim</i> 3,16; 2<i> Pt </i>1,19-21; 3,15-16), Deum habent auctorem, 
atque ut tales ipsi Ecclesiae traditi sunt (17). In sacris vero libris 
conficiendis Deus homines elegit, quos facultatibus ac viribus suis utentes 
adhibuit (18), ut Ipso in illis et per illos agente (19), ea omnia eaque sola, 
quae Ipse vellet, ut veri auctores scripto traderent (20). </p>
<p>Cum ergo omne id, quod auctores inspirati seu hagiographi asserunt, retineri 
debeat assertum a Spiritu Sancto, inde Scripturae libri veritatem, quam Deus 
nostrae salutis causa Litteris Sacris consignari voluit, firmiter, fideliter et 
sine errore docere profitendi sunt (21). Itaque &quot;omnis Scriptura divinitus 
inspirata et utilis ad docendum, ad arguendum, ad corripiendum, ad erudiendum in 
iustitia: ut perfectus sit homo Dei, ad omne opus bonum instructus&quot; (2 <i>Tim</i> 
3,16-17<b>, </b>gr.).</p>
<b>
<p>12</b>. Cum autem Deus in Sacra 
Scriptura per homines more hominum locutus sit (22), interpres Sacrae 
Scripturae, ut perspiciat, quid Ipse nobiscum communicare voluerit, attente 
investigare debet, quid hagiographi reapse significare intenderint et eorum 
verbis manifestare Deo placuerit.</p>
<p>Ad hagiographorum intentionem eruendam inter alia etiam genera litteraria 
respicienda sunt.</p>
<p>Aliter enim atque aliter veritas in textibus vario modo historicis, vel 
propheticis, vel poeticis, vel in aliis dicendi generibus proponitur et 
exprimitur.</p>
<p>Oportet porro ut interpres sensum inquirat, quem in determinatis adiunctis 
hagiographus, pro sui temporis et suae culturae condicione, ope generum 
litterariorum illo tempore adhibitorum exprimere intenderit et expresserit (23). 
Ad recte enim intelligendum id quod sacer auctor scripto asserere voluerit, rite 
attendendum est tum ad suetos illos nativos sentiendi, dicendi, narrandive 
modos, qui temporibus hagiographi vigebant, tum ad illos qui illo aevo in mutuo 
hominum commercio passim adhiberi solebant (24). </p>
<p>Sed, cum Sacra Scriptura eodem Spiritu quo scripta est etiam legenda et 
interpretanda sit (25), ad recte sacrorum textuum sensum eruendum, non minus 
diligenter respiciendum est ad contentum et unitatem totius Scripturae, ratione 
habita vivae totius Ecclesiae Traditionis et analogiae fidei. Exegetarum autem 
est secundum has regulas adlaborare ad Sacrae Scripturae sensum penitius 
intelligendum et exponendum, ut quasi praeparato studio, iudicium Ecclesiae 
maturetur. Cuncta enim haec, de ratione interpretandi Scripturam, Ecclesiae 
iudicio ultime subsunt, quae verbi Dei servandi et interpretandi divino fungitur 
mandato et ministerio (26). </p>
<b>
<p>13</b>. In Sacra Scriptura ergo 
manifestatur, salva semper Dei veritate et sanctitate, aeternae Sapientiae 
admirabilis condescensio, &quot;ut discamus ineffabilem Dei benignitatem, et quanta 
sermonis attemperatione usus sit, nostrae naturae providentiam et curam habens&quot; 
(27). Dei enim verba, humanis linguis expressa, humano sermoni assimilia facta 
sunt, sicut olim Aeterni Patris Verbum, humanae infirmitatis assumpta carne, 
hominibus simile factum est.</p>
<b>
<p ALIGN="CENTER">Caput IV</p>
<p ALIGN="CENTER"></p>
<p ALIGN="CENTER">DE VETERE TESTAMENTO</p>
</b><font FACE="Times New Roman" SIZE="2">
<p></p>
</font><b>
<p>14</b>. Amantissimus Deus totius 
humani generis salutem sollicite intendens et praeparans, singulari 
dispensatione populum sibi elegit, cui promissiones concrederet. Foedere enim 
cum Abraham (cf. <i>Gen</i> 15,18) et cum plebe Israel per Moysen (cf. <i>Ex</i> 
24,8) inito, populo sibi acquisito ita Se tamquam unicum Deum verum et vivum 
verbis ac gestis revelavit, ut Israel, quae divinae essent cum hominibus viae 
experiretur, easque, ipso Deo per os Prophetarum loquente, penitius et clarius 
in dies intelligeret atque latius in gentes exhiberet (cf.<i> Ps</i> 22,28-29; 
96 1-3; <i>Is</i> 2,1-4; <i>Ier</i> 3,17). Oeconomia autem salutis ab auctoribus 
sacris praenuntiata, enarrata atque explicata, ut verum Dei verbum in libris 
Veteris Testamenti exstat; quapropter hi libri divinitus inspirati perennem 
valorem servant: &quot;Quaecumque enim scripta sunt, ad nostram doctrinam scripta 
sunt, ut per patientiam et consolationem Scripturarum spem habeamus&quot; (<i>Rom</i> 
15,4).</p>
<b>
<p>15</b>. Veteris Testamenti 
oeconomia ad hoc potissimum disposita erat, ut Christi universorum redemptoris 
Regnique Messianici adventum praepararet, prophetice nuntiaret (cf. <i>Lc</i> 
24,44; <i>Io</i> 5,39; 1 <i>Pt</i> 1,10) et variis typis significaret (cf. 1 <i>
Cor</i> 10,11). Veteris autem Testamenti libri, pro condicione humani generis 
ante tempora instauratae a Christo salutis, Dei et hominis cognitionem ac modos 
quibus Deus iustus et misericors cum hominibus agit, omnibus manifestant. Qui 
libri, quamvis etiam imperfecta et temporaria contineant, veram tamen 
paedagogiam divinam demonstrant (28). Unde iidem libri, qui vivum sensum Dei 
exprimunt, in quibus sublimes de Deo doctrinae ac salutaris de vita hominis 
sapientia mirabilesque precum thesauri reconduntur, in quibus tandem latet 
mysterium salutis nostrae, a Christifidelibus devote accipiendi sunt.</p>
<b>
<p>16</b> Deus igitur librorum 
utriusque Testamenti inspirator et auctor, ita sapienter disposuit, ut Novum in 
Vetere lateret et in Novo Vetus pateret (29). Nam, etsi Christus in sanguine suo 
Novum Foedus condidit (cf. <i>Lc</i> 22,20; 1 <i>Cor</i> 11,25), libri tamen 
Veteris Testamenti integri in praeconio evangelico assumpti (30), in Novo 
Testamento significationem suam completam acquirunt et ostendunt (cf. <i>Mt</i> 
5,17; <i>Lc</i> 24,27; <i>Rom</i> 16,25-26; 2 <i>Cor</i> 3,14-16), illudque 
vicissim illuminant et explicant.</p>
<b>
<p ALIGN="CENTER">Caput V </p>
<p ALIGN="CENTER"></p>
<p ALIGN="CENTER">DE NOVO TESTAMENTO</p>
</b><font FACE="Times New Roman" SIZE="2">
<p></p>
</font><b>
<p>17</b>. Verbum Dei, quod virtus 
Dei est in salutem omni credenti (cf. <i>Rom </i>1,16), in scriptis Novi 
Testamenti praecellenti modo praesentatur et vim suam exhibet. Ubi enim venit 
plenitudo temporis (cf. <i>Gal</i> 4,4), Verbum caro factum est et habitavit in 
nobis plenum gratiae et veritatis (cf. <i>Io</i> 1,14). Christus Regnum Dei in 
terris instauravit, factis et verbis Patrem suum ac Seipsum manifestavit, atque 
morte, resurrectione et gloriosa ascensione missioneque Spiritus Sancti opus 
suum complevit. Exaltatus a terra omnes ad Seipsum trahit (cf. <i>Io</i> 12,32<b>,
</b>gr.), Ipse qui solus verba vitae aeternae habet (cf. <i>Io</i> 6,68). Hoc 
autem mysterium aliis generationibus non est patefactum, sicut nunc revelatum 
est sanctis Apostolis Eius et Prophetis in Spiritu Sancto (cf. <i>Eph</i> 3,4-6<b>,
</b>gr.), ut Evangelium praedicarent, fidem in Iesum Christum ac Dominum 
excitarent et Ecclesiam congregarent. Quarum rerum scripta Novi Testamenti 
exstant testimonium perenne atque divinum.</p>
<b>
<p>18</b>. Neminem fugit inter 
omnes, etiam Novi Testamenti Scripturas, Evangelia merito excellere, quippe quae 
praecipuum testimonium sint de Verbi Incarnati, Salvatoris nostri, vita atque 
doctrina.</p>
<p>Quattuor Evangelia originem apostolicam habere Ecclesia semper et ubique 
tenuit ac tenet. Quae enim Apostoli ex mandato Christi praedicaverunt, postea 
divino afflante Spiritu, in scriptis, ipsi et apostolici viri nobis tradiderunt, 
fidei fundamentum, quadriforme nempe Evangelium, secundum Matthaeum, Marcum, 
Lucam et Ioannem (31). </p>
<b>
<p>19</b>. Sancta Mater Ecclesia 
firmiter et constantissime tenuit ac tenet quattuor recensita Evangelia, quorum 
historicitatem incunctanter affirmat, fideliter tradere quae Iesus Dei Filius, 
vitam inter homines degens, ad aeternam eorum salutem reapse fecit et docuit, 
usque in diem qua assumptus est (cf. <i>Act</i> 1,1-2). Apostoli quidem post 
ascensionem Domini, illa quae Ipse dixerat et fecerat, auditoribus ea pleniore 
intelligentia tradiderunt, qua ipsi, eventibus gloriosis Christi instructi et 
lumine Spiritus veritatis (32) edocti, fruebantur (33). Auctores autem sacri 
quattuor Evangelia conscripserunt, quaedam e multis aut ore aut iam scripto 
traditis seligentes, quaedam in synthesim redigentes, vel statui ecclesiarum 
attendendo explanantes, formam denique praeconii retinentes, ita semper ut vera 
et sincera de Iesu nobiscum communicarent (34). Illa enim intentione 
scripserunt, sive ex sua propria memoria et recordatione, sive ex testimonio 
illorum &quot;qui ab initio ipsi viderunt et ministri fuerunt sermonis&quot;, ut 
cognoscamus eorum verborum de quibus eruditi sumus, &quot;veritatem&quot; (cf. <i>Lc</i> 
1,2-4).</p>
<b>
<p>20</b>. Novi Testamenti canon 
praeter quattuor Evangelia etiam epistulas sancti Pauli aliaque scripta 
apostolica Spiritu Sancto inspirante exarata continet, quibus, ex sapienti Dei 
consilio, ea quae sunt de Christo Domino confirmantur, genuina Eius doctrina 
magis magisque declaratur, salutifera virtus divini operis Christi praedicatur, 
Ecclesiae initia ac admirabilis diffusio narrantur eiusque consummatio gloriosa 
praenuntiatur.</p>
<p>Apostolis enim suis Dominus Iesus sicut promiserat affuit (cf. <i>Mt</i> 
28,20) et iis Paraclitum Spiritum misit, qui eos in plenitudinem veritatis 
induceret (cf.<b> </b><i>Io</i> 16,13).</p>
<b>
<p ALIGN="CENTER">Caput VI</p>
<p ALIGN="CENTER"></p>
<p ALIGN="CENTER">DE SACRA SCRIPTURA IN VITA ECCLESIAE</p>
</b><font FACE="Times New Roman" SIZE="2">
<p></p>
</font><b>
<p>21</b>. Divinas Scripturas sicut 
et ipsum Corpus dominicum semper venerata est Ecclesia, cum, maxime in sacra 
Liturgia, non desinat ex mensa tam verbi Dei quam Corporis Christi panem vitae 
sumere atque fidelibus porrigere. Eas una cum Sacra Traditione semper ut 
supremam fidei suae regulam habuit et habet, cum a Deo inspiratae et semel pro 
semper litteris consignatae, verbum ipsius Dei immutabiliter impertiant, atque 
in verbis Prophetarum Apostolorumque vocem Spiritus Sancti personare faciant. 
Omnis ergo praedicatio ecclesiastica sicut ipsa religio christiana Sacra 
Scriptura nutriatur et regatur oportet. In sacris enim libris Pater qui in 
caelis est filiis suis peramanter occurrit et cum eis sermonem confert; tanta 
autem verbo Dei vis ac virtus inest, ut Ecclesiae sustentaculum ac vigor, et 
Ecclesiae filiis fidei robur, animae cibus, vitae spiritualis fons purus et 
perennis exstet. Unde de Sacra Scriptura excellenter valent dicta: &quot;Vivus est 
enim sermo Dei et efficax&quot; (<i>Hebr</i> 4,12), &quot;qui potens est aedificare et 
dare hereditatem in sanctificatis omnibus&quot; (<i>Act</i> 20,32; cf. 1 <i>Thess</i> 
2,13).</p>
<b>
<p>22</b>. Christifidelibus aditus 
ad Sacram Scripturam late pateat oportet. Qua de causa Ecclesia inde ab initiis 
graecam illam antiquissimam Veteris Testamenti versionem a LXX viris nuncupatam 
ut suam suscepit; alias vero versiones orientales et versiones latinas, 
praecipue illam quam Vulgatam vocant, semper in honore habet. Cum autem verbum 
Dei omnibus temporibus praesto esse debeat, Ecclesia materna sollicitudine 
curat, ut aptae ac rectae exarentur in varias linguas versiones, praesertim ex 
primigenis Sacrorum Librorum textibus. Quae si, data opportunitate et annuente 
Ecclesiae auctoritate, conficiantur communi etiam cum fratribus seiunctis nisu, 
ab omnibus christianis adhiberi poterunt.</p>
<b>
<p>23</b>. Verbi incarnati Sponsa, 
Ecclesia nempe, a Sancto Spiritu edocta, ad profundiorem in dies Scripturarum 
Sacrarum intelligentiam assequendam accedere satagit, ut filios suos divinis 
eloquiis indesinenter pascat; quapropter etiam studium sanctorum Patrum tum 
Orientis tum Occidentis et sacrarum Liturgiarum rite fovet. Exegetae autem 
catholici, aliique Sacrae Theologiae cultores, collatis sedulo viribus, operam 
dent oportet, ut sub vigilantia Sacri Magisterii, aptis subsidiis divinas 
Litteras ita investigent et proponant, ut quam plurimi divini verbi administri 
possint plebi Dei Scripturarum pabulum fructuose suppeditare, quod mentem 
illuminet, firmet voluntates, hominum corda ad Dei amorem accendat (35). Sacra 
Synodus Ecclesiae filiis, biblicarum rerum cultoribus, animum addit, ut opus 
feliciter susceptum, renovatis in dies viribus, omni studio secundum sensum 
Ecclesiae exsequi pergant (36).</p>
<p></p>
<b>
<p>24</b>. Sacra Theologia in verbo 
Dei scripto, una cum Sacra Traditione, tamquam in perenni fundamento innititur, 
in eoque ipsa firmissime roboratur semperque iuvenescit, omnem veritatem in 
mysterio Christi conditam sub lumine fidei perscrutando. Sacrae autem Scripturae 
verbum Dei continent et, quia inspiratae, vere verbum Dei sunt; ideoque Sacrae 
Paginae studium sit veluti anima Sacrae Theologiae (37). Eodem autem Scripturae 
verbo etiam ministerium verbi, pastoralis nempe praedicatio, catechesis omnisque 
instructio christiana, in qua homilia liturgica eximium locum habeat oportet, 
salubriter nutritur sancteque virescit.</p>
<b>
<p>25</b>. Quapropter clericos 
omnes, imprimis Christi sacerdotes ceterosque qui ut diaconi vel catechistae 
ministerio verbi legitime instant, assidua lectione sacra atque exquisito studio 
in Scripturis haerere necesse est, ne quis eorum fiat &quot;verbi Dei inanis 
forinsecus praedicator, qui non est intus auditor&quot; (38), dum verbi divini 
amplissimas divitias, speciatim in sacra Liturgia, cum fidelibus sibi commissis 
communicare debet. Pariter Sancta Synodus christifideles omnes, praesertim 
sodales religiosos, vehementer peculiariterque exhortatur, ut frequenti 
divinarum Scripturarum lectione &quot;eminentem scientiam Iesu Christi&quot; (<i>Phil</i>. 
3, 8) ediscant. &quot;Ignoratio enim Scripturarum ignoratio Christi est&quot; (39). 
Libenter igitur ad sacrum textum ipsum accedant, sive per sacram Liturgiam 
divinis eloquiis confertam, sive per piam lectionem, sive per institutiones ad 
id aptas aliaque subsidia, quae approbantibus et curantibus Pastoribus Ecclesiae 
ubique nostro tempore laudabiliter diffunduntur. Meminerint autem orationem 
concomitari debere Sacrae Scripturae lectionem, ut fiat colloquium inter Deum et 
hominem; nam &quot;illum alloquimur, cum oramus; illum audimus, cum divina legimus 
oracula&quot; (40). </p>
<p>Sacris autem Antistitibus, &quot;apud quos est apostolica doctrina&quot; (41) fideles 
sibi commissos ad rectum divinorum librorum usum, praesertim Novi Testamenti et 
imprimis Evangeliorum, opportune instituere competit per sacrorum textuum 
versiones, quae necessariis et vere sufficientibus explicationibus instructae 
sint, ut tuto ac utiliter Ecclesiae filii cum Scripturis Sacris conversentur 
earumque spiritu imbuantur.</p>
<p>Insuper editiones Sacrae Scripturae, aptis instructae adnotationibus, ad usum 
etiam non-christianorum eorundemque conditionibus accommodatae, conficiantur, 
quas quoquomodo sive animarum Pastores sive Christiani cuiuscumque status 
spargere sapienter curent.</p>
<b>
<p>26</b>. Ita ergo lectione et 
studio Sacrorum Librorum, &quot;sermo Dei currat et clarificetur&quot; (2 <i>Thess</i> 
3,1), thesaurusque revelationis, Ecclesiae concreditus, magis magisque corda 
hominum impleat. Sicut ex assidua frequentatione mysterii Eucharistici Ecclesiae 
vita incrementum suscipit, ita novum spiritualis vitae impulsum sperare licet ex 
adaucta veneratione verbi Dei, quod &quot;manet in aeternum&quot; (<i>Is</i> 40,8; 1 <i>Pt</i> 
1,23-25).</p>
<font FACE="Times New Roman" SIZE="2">
<p>&nbsp;</p>
</font><i>
<p>Haec omnia et singula quae in hac Constitutione dogmatica edicta sunt, 
placuerunt Sacrostancti Concilii Patribus. Et Nos, Apostolica a Christo Nobis 
tradita potestate, illa, una cum Venerabilibus Patribus, in Spiritu Sancto 
approbamus, decernimus ac statuimus et quae ita synodaliter statuta sunt ad Dei 
gloriam promulgari iubemus.</p>
</i>
<p>Romae, apud S. Petrum</p>
<p>die XVIII mensis novembris anno MCMLXV.</p>
<p ALIGN="CENTER">Ego PAULUS Catholicae Ecclesiae Episcopus</p>
<font FACE="Times New Roman" SIZE="2">
<p ALIGN="CENTER"></p>
</font>
<p>&#8224; Ego EUGENIUS Episcopus Ostiensis ac Portuensis et S. Rufinae Cardinalis 
TISSERANT, Sacri Collegii Decanus.</p>
<p>&#8224; Ego IOSEPHUS Episcopus Albanensis Cardinalis PIZZARDO.</p>
<p>&#8224; Ego BENEDICTUS Episcopus Praenestinus Cardinalis ALOISI MASELLA.</p>
<p>&#8224; Ego FERDINANDUS Episcopus tit. Veliternus Cardinalis CENTO.</p>
<p>&#8224; Ego HAMLETUS IOANNES Episcopus tit. Tusculanus Cardinalis CICOGNANI.</p>
<p>&#8224; Ego IOSEPHUS Episcopus tit. Sabinensis et Mandelensis Cardinalis FERRETTO.</p>
<p>&#8224; Ego IGNATIUS GABRIEL Cardinalis TAPPOUNI, Patriarcha Antiochenus Syrorum.</p>
<p>&#8224; Ego MAXIMUS IV Cardinalis SAIGH, Patriarcha Antiochenus Melkitarum.</p>
<p>&#8224; Ego EMMANUEL TIT. Ss. Marcellini et Petri Presbyter Cardinalis GON&#xc7;ALVES 
CEREJEIRA, Patriarcha Lisbonensis.</p>
<p>&#8224; Ego ACHILLES titulo S. Sixti Presbyter Cardinalis LI&#xc9;NART, Episcopus 
Insulensis.</p>
<p>&#8224; Ego IACOBUS ALOISIUS titulo S. Laurentii in Damaso Presbyter Cardinalis 
COPELLO, S. R. E. Cancellarius.</p>
<p>Ego GREGORIUS PETRUS titulo S. Bartholomaei in Insula Presbyter Cardinalis 
AGAGIANIAN.</p>
<p>&#8224; Ego FRANCISCUS titulo Ss. Ioannis et Pauli Presbyter Cardinalis SPELLMAN, 
Archiepiscopus Neo-Eboracensis.</p>
<p>&#8224; Ego IACOBUS titulo Ss. Bonifacii et Alexii Presbyter Cardinalis DE BARROS 
C&#xc2;MARA, Archiepiscopus S. Sebastiani Fluminis Ianuarii.</p>
<p>&#8224; Ego PAULUS titulo S. Mariae in Vallicella Presbyter Cardinalis GIOBBE, S. 
R. E. Datarius.</p>
<p>&#8224; Ego IOSEPHUS titulo S. Honuphrii in Ianiculo Presbyter Cardinalis GARIBI Y 
RIVERA, Archiepiscopus Guadalajarensis.</p>
<p>&#8224; Ego ANTONIUS MARIA titulo S. Chrysogoni Presbyter Cardinalis BARBIERI, 
Archiepiscopus Montisvidei.</p>
<p>Ego CAROLUS titulo S. Agnetis extra moenia Presbyter Cardinalis CONFALONIERI.</p>
<p>&#8224; Ego PAULUS titulo Ss. Quirici et Iulittae Presbyter Cardinalis RICHAUD, 
Archiepiscopus Burdigalensis.</p>
<p>&#8224; Ego IOSEPHUS M. titulo Ss. Viti, Modesti et Crescentiae Presbyter 
Cardinalis BUENO Y MONREAL, Archiepiscopus Hispalensis.</p>
<p>&#8224; Ego FRANCISCUS titulo S. Eusebii Presbyter Cardinalis K&#xd6;NIG, Archiepiscopus 
Vindobonensis.</p>
<p>&#8224; Ego IULIUS titulo S. Mariae Scalaris Presbyter Cardinalis D&#xd6;PFNER, 
Archiepiscopus Monacensis et Frisingensis.</p>
<p>Ego PAULUS titulo S. Andreae Apostoli de Hortis Presbyter Cardinalis MARELLA.</p>
<p>Ego GUSTAVUS titulo S. Hieronymi Illyricorum Presbyter Cardinalis TESTA.</p>
<p>Ego ALOISIUS titulo S. Andreae de Valle Presbyter Cardinalis TRAGLIA.</p>
<p>&#8224; Ego PETRUS TATSUO titulo S. Antonii Patavini de Urbe Presbyter Cardinalis 
DOI, Archiepiscopus Tokiensis.</p>
<p>&#8224; Ego IOSEPHUS titulo S. Ioannis Baptistae Florentinorum Presbyter Cardinalis 
LEFEBVRE, Archiepiscopus Bituricensis.</p>
<p>&#8224; Ego BERNARDUS titulo S. Ioachimi Presbyter Cardinalis ALFRINK, 
Archiepiscopus Ultraiectensis.</p>
<p>&#8224; Ego RUFINUS I. titulo S. Mariae ad Montes Presbyter Cardinalis SANTOS, 
Archiepiscopus Manilensis.</p>
<p>&#8224; Ego LAUREANUS titulo S. Francisci Assisiensis ad Ripam Maiorem Presbyter 
Cardinalis RUGAMBWA, Episcopus Bukoba&#xeb;nsis.</p>
<p>&#8224; Ego IOSEPHUS titulo Ssmi Redemptoris et S. Alfonsi in Exquiliis Presbyter 
Cardinalis RITTER, Archiepiscopus S. Ludovici.</p>
<p>&#8224; Ego IOSEPHUS HUMBERTUS titulo Ss. Andreae et Gregorii ad Clivum Scauri 
Presbyter Cardinalis QUINTERO, Archiepiscopus Caracensis.</p>
<p>&#8224; Ego PAULUS titulo S. Camilli de Lellis ad Hortos Sallustianos Presbyter 
Cardinalis ZOUNGRANA, Archiepiscopus Uagaduguensis.</p>
<p>&#8224; Ego LAURENTIUS I. titulo S. Clementis Presbyter Cardinalis SHEHAN, 
Archiepiscopus Baltimorensis.</p>
<p>&#8224; Ego HENRICUS titulo S. Agathae in Urbe Presbyter Cardinalis DANTE.</p>
<p>Ego CAESAR titulo D.nae N.ae a Sacro Corde in Circo Agonali Presbyter 
Cardinalis ZERBA.</p>
<p>&#8224; Ego AGNELLUS titulo Praecelsae Dei Matris Presbyter Cardinalis ROSSI, 
Archiepiscopus S. Pauli in Brasilia.</p>
<p>&#8224; Ego IOANNES titulo S. Martini in Montibus Presbyter Cardinalis COLOMBO, 
Archiepiscopus Mediolanensis.</p>
<p>&#8224; Ego GUILLELMUS titulo S. Patricii ad Villam Ludovisi Presbyter Cardinalis 
CONWAY, Archiepiscopus Armachanus, totius Hiberniae Primas.</p>
<p>&#8224; Ego ANGELUS titulo Sacri Cordis Beatae Mariae Virginis ad forum Euclidis 
Presbyter Cardinalis HERRERA, Episcopus Malacitanus.</p>
<p>Ego ALAPHRIDUS S. Mariae in Domnica Protodiaconus Cardinalis OTTAVIANI.</p>
<p>Ego ALBERTUS S. Pudentianae Diaconus Cardinalis DI JORIO.</p>
<p>Ego FRANCISCUS S. Mariae in Cosmedin Diaconus Cardinalis ROBERTI.</p>
<p>Ego ARCADIUS SS. Blasii et Caroli ad Catinarios Diaconus Cardinalis LARRAONA.</p>
<p>Ego FRANCISCUS SS. Cosmae et Damiani Diaconus Cardinalis MORANO.</p>
<p>Ego GUILLELMUS THEODORUS S. Theodori in Palatio Diaconus Cardinalis HEARD.</p>
<p>Ego AUGUSTINUS S. Sabae Diaconus Cardinalis BEA.</p>
<p>Ego FRATER MICHAEL S. Pauli Apostoli in Arenula Diaconus Cardinalis BROWNE.</p>
<p>Ego IOACHIM ANSELMUS S. Apollinaris Diaconus Cardinalis ALBAREDA.</p>
<p>Ego FRIDERICUS S. Ioannis Bosco in via Tusculana Diaconus Cardinalis CALLORI 
DI VIGNALE.</p>
<p>Ego IOSEPHUS S. Michaelis Archangeli Diaconus Cardinalis CARDIJN.</p>
<p>Ego CAROLUS S. Mariae in Porticu Diaconus Cardinalis JOURNET.</p>
<b>
<p ALIGN="CENTER">EX ACTIS SS. OECUMENICI CONCILII VATICANI II</p>
<p ALIGN="CENTER">NOTIFICATIO</p>
</b>
<p>Facta ab Exc.mo Secretario Generali Ss. Concilii</p>
<p>in Congregatione Generali CLXXI</p>
<p>diei XV nov. MCMLXV</p>
<p>Quaesitum est quaenam esse debeat qualificatio theologica doctrinae, quae in 
Schemate Constitutionis dogmaticae de Divina Revelatione exponitur et 
suffragationi subicitur.</p>
<p>Huic quaesito Commissio de doctrina fidei et morum hanc dedit responsionem 
iuxta suam Declarationem diei 6 martii 1964:</p>
<p>&quot;Ratione habita moris conciliaris ac praesentis Concilii finis pastoralis, 
haec S. Synodus ea tantum de rebus fidei vel morum ab Ecclesia tenenda definit 
quae ut talia aperte ipsa declaraverit&quot;.</p>
<p>&quot;Cetera autem, quae S. Synodus proponit, utpote Supremi Ecclesiae Magisterii 
doctrinam, omnes ac singuli christifideles excipere et amplecti debent iuxta 
ipsius S. Synodi mentem, quae sive ex subiecta materia sive ex dicendi ratione 
innotescit, secundum normas theologicae interpretationis&quot;.</p>
<p ALIGN="RIGHT">&#8224; PERICLES FELICI</p>
<i>
<p ALIGN="RIGHT">Archiepiscopus tit. Samosatensis<br>
Ss. Concilii Secretarius Generalis</p>
<hr></i>
<p ALIGN="left">(1) Cf. S. AUGUSTINUS, <i>De catechizandis rudibus</i>. 4, 8: PL 
40, 316. </p>
<p ALIGN="left">(2) Cf. <i>Mt</i>. II, 27; <i>Io</i>. 1, 14 et 17; 14, 6; 17, 
1-3; 2 <i>Cor</i>. 3, 16 et 4, 6; <i>Eph</i>. 1, 3-14. </p>
<p ALIGN="left">(3) <i>Epist. ad Diognetum</i>, 7, 4: FUNK, <i>Patres Apostolici</i>, 
I, p. 403. </p>
<p ALIGN="left">(4) CONC. VAT. I, Const. dogm. de fide catholica, <i>Dei Filius</i>, 
cap. 3: DENZ. 1789 (3008). </p>
<p ALIGN="left">(5) CONC. ARAUS. II, can. 7: DENZ. 180 (377); CONC. VAT. I, l. 
c.: DENZ. 1791 (3010). </p>
<p ALIGN="left">(6) CONC. VAT. I, Const. dogm. de fide catholica, <i>Dei Filius</i>, 
cap. 2: DENZ. 1786 (3005). </p>
<p ALIGN="left">(7) 7 Ibid.: DENZ. 1785 et 1786 (3004 et 3005). </p>
<p ALIGN="left">(8) Cf. <i>Mt</i>. 28, 19-20 et <i>Mc</i>. 16, 15. CONC. TRID., 
Decr. <i>De canonicis Scripturis</i>: DENZ. 783 (1501). </p>
<p ALIGN="left">(9) Cf. CONC. TRID., l. c.; CONC. VAT. I, Const. dogm. de fide 
catholica, <i>Dei Filius</i>, cap. 2: DENZ. 1787 (3006). </p>
<p ALIGN="left">(10) S. IRENAEUS, <i>Adv. Haer</i>., III, 3, 1: PG 7, 848; 
HARVEY, 2, p. 9. </p>
<p ALIGN="left">(11) Cf. CONC. NIC. II: DENZ. 303 (602). CONC. CONTANT. IV, 
Sess. X, can. I: DENZ. 336 (650-652). </p>
<p ALIGN="left">(12) Cf. CONC. VAT. I, Const. dogm. de fide catholica, <i>Dei 
Filius</i>, cap. 4: DENZ. 1800 (3020). </p>
<p ALIGN="left">(13) Cf. CONC. TRID., Decr. <i>De canonicis Scripturis</i>: 
DENZ. 783 (1501). </p>
<p ALIGN="left">(14) Cf. PIUS XII, Const. Apost. <i>Munificentissimus Deus</i>, 
1 nov. 1950: AAS 42 (1950), p. 756, collatis verbis S. CYPRIANI, <i>Epist</i>. 
66, 8: CSEL 3, 2, 733: &#xab;Ecclesia plebs Sacerdoti adunata et Pastori suo grex 
adhaerens&#xbb;. </p>
<p ALIGN="left">(15) Cf. CONC. VAT. I, Const. dogm. de fide catholica, <i>Dei 
Filius</i>, cap. 3: DENZ. 1792 (3011). </p>
<p ALIGN="left">(16) Cf. PIUS XII, Litt. Encycl. <i>Humani Generis</i>, 12 aug. 
1950: AAS 42 (1950), pp. 568-569: DENZ. 2314 (3886). </p>
<p ALIGN="left">(17) Cf. CONC. VAT. I, Const. dogm. de fide catholica, <i>Dei 
Filius</i>, cap. 2: DENZ. 1787 (3006). PONT. COMM. BIBLICA, Decr. 18 iunii 1915: 
DENZ. 2180 (3629); EB 420. S. S. C. S. Officii, Epist. 22 dec. 1923: EB 499. </p>
<p ALIGN="left">(18) Cf. PIUS XII, Litt. Encycl. <i>Divino afflante</i>, 30 
sept. 1943: AAS 35 (1943), p. 314; EB 556. </p>
<p ALIGN="left">(19) <i>In et per hominem</i>: cf. <i>Heb</i>. 1, 1 et 4, 7 
(in): 2 <i>Sam</i>. 23, 2; <i>Mt</i>. 1, 22 et passim (per); CONC. VAT. I: <i>
Schema de doctr. cath</i>., nota 9: Coll. Lac. VII, 522. </p>
<p ALIGN="left">(20) LEO XIII, Litt. Encycl. <i>Providentissimus Deus</i>, 18 
nov. 1893: DENZ. 1952 (3293); EB 125. </p>
<p ALIGN="left">(21) Cf. S. AUGUSTINUS, <i>De Gen</i>. ad litt., 2, 9, 20: PL 
34, 270-271; CSEL 28, 1, 46-47 et Epist. 82, 3: PL 33, 277; CSEL 34, 2, 354.- S. 
THOMAS, De Ver., q. 12, a. 2, C.-CONC. TRID., Decr. De canonicis Scripturis: 
DENZ. 783 (1501) - LEO XIII, Litt. Encycl. Providentissimus Deus: EB 121, 124, 
126-127.- PIUS XII, Litt. Encycl. Divino afflante: EB 539. </p>
<p ALIGN="left">(22) Cf. S. AUGUSTINUS, <i>De Civ. Dei</i>, XVII, 6, 2: PL 41, 
537; CSEL 40, 2, 228. </p>
<p ALIGN="left">(23) Cf. S. AUGUSTINUS, <i>De Doctr. Christ</i>., III, 18, 26: 
PL 34, 75-76; CSEL 80,95. </p>
<p ALIGN="left">(24) Cf. PIUS XII, <i>l. c</i>.: DENZ. 2294 (3829-3830); EB 
557-562. </p>
<p ALIGN="left">(25) Cf. BENEDICTUS XV, Litt. Encycl. <i>Spiritus Paraclitus</i>, 
15 sept. 1920: EB 469. - S. HIERONYMUS, In Gal. 5, 19-21: PL 26, 417 A. </p>
<p ALIGN="left">(26) Cf. CONC. VAT. I, Const. dogm. de fide Catholica, <i>Dei 
Filius</i>, Cap. 2: DENZ. 1788 (3007). </p>
<p ALIGN="left">(27) S. IOANNES CHRYSOSTOMUS, In <i>Gen</i>. 3, 8 (hom. 17, 1): 
PG 53, 134. &#xab;Attemperatio&#xbb; graece synkat&#xe1;basis. </p>
<p ALIGN="left">(28) Cf. PIUS XI, Litt. Encycl. <i>Mit brennender Sorge</i>, 14 
martii 1937: AAS 29 (1937), p. 151. </p>
<p ALIGN="left">(29) Cf. S. AUGUSTINUS, <i>Quaest. in Hept</i>. 2, 73: PL 
34,623. </p>
<p ALIGN="left">(30) Cf. S. IRENAEUS, <i>Adv. Haer</i>., III, 21, 3: PG 7, 950; 
(= 25,1: HARVEY, 2, p. 115). S. CYRILLUS HIEROS., <i>Catech</i>., 4, 35: PG 33, 
497. THEODORUS MOPS., In <i>Soph</i>., 1, 4-6: PG 66, 452D-453A. </p>
<p ALIGN="left">(31) Cf. S. IRENAEUS, <i>Adv. Haer</i>., III, II, 8: PG 7, 885; 
ed. SAGNARD, p. 194. </p>
<p ALIGN="left">(32) Cf. <i>Io</i>. 14, 26; 16, 13. </p>
<p ALIGN="left">(33) Cf. <i>Io</i>. 2, 22; 12, 16; Coll. 14, 26; 16, 12-13; 7, 
39. </p>
<p ALIGN="left">(34) Cf. <i>Instructio Sancta Mater Ecclesia a Pontificio 
Consilio Studiis Bibliorum provehendis edita</i>: AAS 56 (1964), p. 715. </p>
<p ALIGN="left">(35) Cf. PIUS XII, Litt. Encycl. <i>Divino afflante</i>, 30 
sept. 1943: EB 551, 553, 567. PONT. COMM. BIBLICA, <i>Instructio de S. Scriptura 
in Clericorum Seminariis et Religiosorum Collegiis recte docenda</i>, 13 maii 
1950: AAS 42 (1950), pp. 495-505. </p>
<p ALIGN="left">(36) Cf. PIUS XII, <i>ibidem</i>: EB 569. </p>
<p ALIGN="left">(37) Cf. LEO XIII, Litt. Encycl. <i>Providentissimus Deus</i>: 
EB 114; BENEDICTUS XV, Litt. Encycl. <i>Spiritus Paraclitus</i>, 15 sept. 1920: 
EB 483. </p>
<p ALIGN="left">(38) S. AUGUSTINUS, Serm. 179, 1: PL 38, 966. </p>
<p ALIGN="left">(39) S. HIERONYMUS, <i>Comm. in Is</i>., Prol.: PL 24, 17. - Cf. 
BENEDICTUS XV, Litt. Encycl. <i>Spiritus Paraclitus</i>: EB 475-480. PIUS XII, 
Litt. Enc. <i>Divino afflante</i>: EB 544. </p>
<p ALIGN="left">(40) S. AMBROSIUS, <i>De officiis ministrorum</i>, I, 20, 88: PL 
16, 50. </p>
<p ALIGN="left">(41) 41 S. IRENAEUS, <i>Adv. Haer</i>., IV, 32, 1: PG 7, 1071; 
(= 49, 2) HARVEY, 2, p. 255.</p>
</FONT>&nbsp;</td>
												</tr> 

													</table>
										</td>
									</tr>
									
									
</TABLE>


</div>

</body>
</html>
