<HTML xmlns:v="urn:schemas-microsoft-com:vml" xmlns:o="urn:schemas-microsoft-com:office:office">

<BODY background="http://www.vatican.va/img/sfondo.jpg" text="#000000" alink="#000000" vlink="#000000" link="#663300" topmargin=0 marginwidth=1 marginheight=1 leftmargin="0"><A NAME="top"></a><div id="corpo" class="rounded">

<div>
	<p align="center"><font color="#663300">PAULUS EPISCOPUS <br>
	SERVUS SERVORUM DEI <br>
	UNA CUM SACROSANCTI CONCILII PATRIBUS <br>
	AD PERPETUAM REI MEMORIAM
	</font></p>
	<p align="center"><font color="#663300">DECRETUM DE OECUMENISMO <br>
	<i><b><font size="4">UNITATIS REDINTEGRATIO</font></b></i></font></p>
	<p>&nbsp;</p>
	<h3><font face="Times New Roman">Prooemium</font></h3>
	<p>1. UNITATIS REDINTEGRATIO inter universos Christianos promovenda unum est 
	ex praecipuis Sacrae Oecumenicae Synodi Vaticanae Secundae propositis. Una 
	enim atque unica a Christo Domino condita est Ecclesia, plures tamen 
	christianae Communiones sese ut Iesu Christi veram haereditatem hominibus 
	proponunt; discipulos quidem Domini omnes se esse profitentur at diversa 
	sentiunt et per diversas ambulant vias, ac si Christus Ipse divisus sit.<a title name="_ftnref1" href="#_ftn1">[1]</a> Quae sane divisio et aperte voluntati Christi contradicit et scandalo est mundo 
atque sanctissimae causae praedicandi Evangelium omni creaturae affert 
detrimentum.</p>
	<p>Dominus vero saeculorum, qui propositum gratiae suae erga nos peccatores 
	sapienter et patienter prosequitur, novissime in Christianos inter se 
	disiunctos animi compunctionem et desiderium unionis abundantius effundere 
	incepit. Qua gratia permulti ubique homines permoti sunt atque inter fratres 
	quoque nostros seiunctos amplior in dies motus, Spiritus Sancti fovente 
	gratia, exortus est ad omnium Christianorum unitatem restaurandam. Hunc 
	autem unitatis motum, oecumenicum nuncupatum, participant qui Deum Trinum 
	invocant atque Iesum confitentur Dominum et Salvatorem, nec modo singuli 
	seiunctim, sed etiam in coetibus congregati, in quibus Evangelium audierunt 
	quosque singuli Ecclesiam dicunt esse suam et Dei. Fere omnes tamen, etsi 
	diverso modo, ad Ecclesiam Dei unam et visibilem adspirant, quae sit vere 
	universalis et ad universum mundum missa ut mundus ad Evangelium convertatur 
	et sic salvus fiat ad gloriam Dei.</p>
	<p>Haec igitur Sacra Synodus ea omnia laeto animo considerans, cum iam 
	doctrinam de Ecclesia declaraverit, desiderio unitatis inter omnes Christi 
	discipulos restaurandae permota, Catholicis omnibus proponere vult 
	adiumenta, vias ac modos quibus ipsi possint huic divinae vocationi et 
	gratiae respondere.</p>
	<p>&nbsp;</p>
	<p align="center"><b>CAPUT I</b></p>
	<p align="center"><b>De catholicis oecumenismi principiis</b></p>
	<p>2. In hoc apparuit caritas Dei in nobis, quod Filius Dei unigenitus a 
	Patre in mundum missus est, ut homo factus totum genus humanum redimendo 
	regeneraret atque in unum congregaret.<a title name="_ftnref2" href="#_ftn2">[2]</a> 
	Qui antequam seipsum in ara crucis hostiam immaculatam offerret, Patrem pro 
	credentibus oravit, dicens: &#xab;ut omnes unum sint, sicut tu, Pater, in me, et 
	ego in te, ut et ipsi in nobis unum sint; ut credat mundus quia tu me 
	misisti&#xbb; (<i>Io</i>. 17, 21), et in Ecclesia sua Eucharistiae mirabile sacramentum 
	instituit, quo unitas Ecclesiae et significatur et efficitur. Discipulis suis novum mutui amoris mandatum dedit<a title name="_ftnref3" href="#_ftn3">[3]</a> 
atque Paraclitum Spiritum promisit<a title name="_ftnref4" href="#_ftn4">[4]</a> 
qui, Dominus et vivificans, cum eis maneret in aeternum.</p>
	<p>Exaltatus autem in cruce et glorificatus Dominus Iesus Spiritum promissum 
effudit, per quem Novi Foederis populum, qui est Ecclesia, in unitatem fidei, 
spei et caritatis vocavit et congregavit, sicut docet Apostolus: &#xab;Unum corpus et 
unus Spiritus sicut vocati estis in una spe vocationis vestrae. Unus Dominus, 
una fides, unum baptisma&#xbb; (<i>Eph</i>. 4, 4-5). Etenim &#xab;quicumque in Christo baptizati 
estis, Christum induistis... Omnes enim vos unus estis in Christo Iesu&#xbb; (<i>Gal</i>. 3, 
27-28 gr.). Spiritus Sanctus, qui credentes inhabitat totamque replet atque 
regit Ecclesiam, miram illam communionem fidelium efficit et tam intime omnes in 
Christo coniungit, ut Ecclesiae unitatis sit Principium. Ille divisiones 
gratiarum et ministrationum operatur,<a title name="_ftnref5" href="#_ftn5">[5]</a> 
variis muneribus Ecclesiam Iesu Christi ditans &#xab;ad consummationem sanctorum in 
opus ministerii, in aedificationem corporis Christi&#xbb; (<i>Eph</i>. 4, 12).</p>
	<p>Ad hanc autem sanctam suam Ecclesiam ubique terrarum usque ad consummationem 
saeculi stabiliendam, Christus munus docendi, regendi et sanctificandi Collegio 
Duodecim concredidit.<a title name="_ftnref6" href="#_ftn6">[6]</a> Inter eos 
Petrum elegit, super quem post fidei confessionem Ecclesiam suam aedificare 
decrevit; cui claves regni caelorum promisit<a title name="_ftnref7" href="#_ftn7">[7]</a> 
atque, post suae dilectionis professionem, universas oves in fide confirmandas<a title name="_ftnref8" href="#_ftn8">[8]</a> 
et in perfecta unitate pascendas commisit,<a title name="_ftnref9" href="#_ftn9">[9]</a> 
Ipso Christo Iesu summo angulari lapide<a title name="_ftnref10" href="#_ftn10">[10]</a> 
et pastore animarum nostrarum<a title name="_ftnref11" href="#_ftn11">[11]</a> 
in aeternum manente.</p>
	<p>Iesus Christus per Apostolorum eorumque successorum, nempe episcoporum cum Petri 
successore capite, fidelem Evangelii praedicationem sacramentorumque 
administrationem, et per gubernationem in dilectione, Spiritu Sancto operante, 
populum suum crescere vult eiusque communionem perficit in unitate: in 
confessione unius fidei, in divini cultus communi celebratione, necnon in 
familiae Dei fraterna concordia.</p>
	<p>Ita Ecclesia, unicus Dei grex, tamquam signum levatum in nationes,<a title name="_ftnref12" href="#_ftn12">[12]</a> 
Evangelium pacis ministrans toti generi humano,<a title name="_ftnref13" href="#_ftn13">[13]</a> 
peregrinatur in spe ad patriae supernae metam.<a title name="_ftnref14" href="#_ftn14">[14]</a></p>
	<p>Hoc est unitatis Ecclesiae sacrum mysterium, in Christo et per Christum, Spiritu 
Sancto munerum varietatem operante. Huius mysterii supremum exemplar et 
principium est in Trinitate Personarum unitas unius Dei Patris et Filii in 
Spiritu Sancto.</p>
	<p>3. In hac una et unica Dei Ecclesia iam a primordiis scissurae quaedam exortae 
sunt,<a title name="_ftnref15" href="#_ftn15">[15]</a> quas ut damnandas 
graviter vituperat Apostolus;<a title name="_ftnref16" href="#_ftn16">[16]</a> 
posterioribus vero saeculis ampliores natae sunt dissensiones, et Communitates 
haud exiguae a plena communione Ecclesiae catholicae seiunctae sunt, quandoque 
non sine hominum utriusque partis culpa. Qui autem nunc in talibus 
Communitatibus nascuntur et fide Christi imbuuntur, de separationis peccato 
argui nequeunt, eosque fraterna reverentia et dilectione amplectitur Ecclesia 
catholica. Hi enim qui in Christum credunt et baptismum rite receperunt, in 
quadam cum Ecclesia catholica communione, etsi non perfecta, constituuntur. 
Profecto, ob discrepantias variis modis vigentes inter eos et Ecclesiam 
catholicam tum in re doctrinali et quandoque etiam disciplinari tum circa 
structuram Ecclesiae, plenae ecclesiasticae communioni opponuntur impedimenta 
non pauca, quandoque graviora, ad quae superanda tendit motus oecumenicus. 
Nihilominus, iustificati ex fide in baptismate, Christo incorporantur,<a title name="_ftnref17" href="#_ftn17">[17]</a> 
ideoque christiano nomine iure decorantur et a filiis Ecclesiae catholicae ut 
fratres in Domino merito agnoscuntur.<a title name="_ftnref18" href="#_ftn18">[18]</a></p>
	<p>Insuper ex elementis seu bonis, quibus simul sumptis ipsa Ecclesia aedificatur 
et vivificatur, quaedam immo plurima et eximia exstare possunt extra visibilia 
Ecclesiae catholicae saepta: verbum Dei scriptum, vita gratiae, fides, spes et 
caritas, aliaque interiora Spiritus Sancti dona ac visibilia elementa: haec 
omnia, quae a Christo proveniunt et ad Ipsum conducunt, ad unicam Christi 
Ecclesiam iure pertinent.</p>
	<p>Non paucae etiam christianae religionis actiones sacrae apud fratres a nobis 
seiunctos peraguntur, quae variis modis secundum diversam condicionem 
uniuscuiusque Ecclesiae vel Communitatis procul dubio vitam gratiae reapse 
generare possunt atque aptae dicendae sunt quae ingressum in salutis communionem 
pandant.</p>
	<p>Proinde ipsae Ecclesiae<a title name="_ftnref19" href="#_ftn19">[19]</a> et 
Communitates seiunctae, etsi defectus illas pati credimus, nequaquam in mysterio 
salutis significatione et pondere exutae sunt. Iis enim Spiritus Christi uti non 
renuit tamquam salutis mediis, quorum virtus derivatur ab ipsa plenitudine 
gratiae et veritatis quae Ecclesiae catholicae concredita est.</p>
	<p>Attamen fratres a nobis seiuncti, sive singuli sive Communitates et Ecclesiae 
eorum, unitate illa non fruuntur, quam Iesus Christus iis omnibus dilargiri 
voluit quos in unum corpus et in novitatem vitae regeneravit et convivificavit, 
quamque Sacrae Scripturae et veneranda Ecclesiae Traditio profitentur. Per solam 
enim catholicam Christi Ecclesiam, quae generale auxilium salutis est, omnis 
salutarium mediorum plenitudo attingi potest. Uni nempe Collegio apostolico cui 
Petrus praeest credimus Dominum commisisse omnia bona Foederis Novi, ad 
constituendum unum Christi corpus in terris, cui plene incorporentur oportet 
omnes, qui ad populum Dei iam aliquo modo pertinent. Qui populus, durante sua 
terrestri peregrinatione, quamvis in membris suis peccato obnoxius remaneat, in 
Christo crescit et a Deo, secundum Eius arcana consilia, suaviter ducitur, 
usquedum ad totam aeternae gloriae plenitudinem in caelesti Ierusalem laetus 
perveniat.</p>
	<p>4. Cum hodie in pluribus orbis partibus, afflante Spiritus Sancti gratia, 
oratione, verbo et opere multi conatus fiant accedendi ad illam plenitudinem 
unitatis, quam Iesus Christus vult, haec Sancta Synodus cunctos fideles 
catholicos hortatur ut, signa temporum agnoscentes, operi oecumenico sollerter 
participent.</p>
	<p>Per &#xab;motum oecumenicum&#xbb; intelliguntur activitates et incepta, quae pro variis 
Ecclesiae necessitatibus et opportunitatibus temporum ad Christianorum unitatem 
fovendam suscitantur et ordinantur, ut sunt: primum, omnes conatus ad eliminanda 
verba, iudicia et opera, quae fratrum seiunctorum condicioni secundum aequitatem 
et veritatem non respondeant, ideoque mutuas cum ipsis rationes difficiliores 
reddant; dein, in conventibus Christianorum ex diversis Ecclesiis vel 
Communitatibus in spiritu religioso ordinatis, &#xab;dialogus&#xbb; inter peritos apte 
instructos initus, in quo unusquisque suae Communionis doctrinam profundius 
explicat eiusque characteres perspicue praesentat. Per hunc enim dialogum 
veriorem utriusque Communionis doctrinae vitaeque cognitionem et magis aequam 
aestimationem omnes acquirunt; tum etiam illae Communiones eam consequuntur 
ampliorem collaborationem in quibusvis officiis ad bonum commune ab omni 
conscientia christiana postulatis, et in oratione unanimi, sicubi licet, 
conveniunt. Denique omnes suam fidelitatem voluntati Christi circa Ecclesiam 
examinant atque, ut oportet, opus renovationis nec non reformationis strenue 
aggrediuntur.</p>
	<p>Quae omnia, cum a fidelibus Ecclesiae catholicae sub pastorum vigilantia 
prudenter et patienter perficiuntur, ad bonum aequitatis et veritatis, 
concordiae et collaborationis, fraterni animi et unionis conferunt; ut hac via 
paulatim, superatis obstaculis perfectam communionem ecclesiasticam 
impedientibus, omnes Christiani, in una Eucharistiae celebratione, in unius 
unicaeque Ecclesiae unitatem congregentur quam Christus ab initio Ecclesiae suae 
largitus est, quamque inamissibilem in Ecclesia catholica subsistere credimus et 
usque ad consummationem saeculi in dies crescere speramus. Patet autem opus 
praeparationis ac reconciliationis eorum singulorum, qui plenam communionem 
catholicam desiderant, ab oecumenico incepto natura sua distingui; nulla tamen 
adest oppositio, cum utrumque ex Dei mirabili dispositione procedat. Fideles 
catholici in actione oecumenica sine dubio de fratribus seiunctis solliciti sint 
oportet, pro illis orando, de rebus Ecclesiae cum illis communicando, primos 
gressus ad illos movendo. In primis vero ipsimet sincero attentoque animo ea 
perpendere debent, quae in ipsa Familia catholica renovanda et efficienda sunt, 
ut eius vita fidelius et clarius testimonium reddat de doctrina institutisque a 
Christo per Apostolos traditis.</p>
	<p>Quamvis enim Ecclesia catholica omni a Deo revelata veritate et omnibus mediis 
gratiae ditata sit, tamen membra eius non omni quo par est fervore inde vivunt, 
ita ut vultus Ecclesiae fratribus a nobis seiunctis et universo mundo minus 
affulgeat atque regni Dei incrementum retardetur. Quapropter Catholici omnes ad 
perfectionem christianam tendere debent<a title name="_ftnref20" href="#_ftn20">[20]</a> 
atque, pro sua quisque condicione, eniti ut Ecclesia, humilitatem et 
mortificationem Iesu in corpore suo portans,<a title name="_ftnref21" href="#_ftn21">[21]</a> 
de die in diem mundetur et renovetur, donec Christus eam sibi exhibeat 
gloriosam, non habentem maculam aut rugam.<a title name="_ftnref22" href="#_ftn22">[22]</a></p>
	<p>In necessariis unitatem custodientes, omnes in Ecclesia, secundum munus 
unicuique datum, cum in variis formis vitae spiritualis et disciplinae, tum in 
diversitate liturgicorum rituum, immo et in theologica veritatis revelatae 
elaboratione, debitam libertatem servent; in omnibus vero caritatem colant. Hac 
enim agendi ratione ipsi veri nominis catholicitatem simul et apostolicitatem 
Ecclesiae in dies plenius manifestabunt.</p>
	<p>Ex altera parte necessarium est Catholicos cum gaudio agnoscere et aestimare 
bona vere christiana, a communi patrimonio promanantia, quae apud fratres a 
nobis seiunctos inveniuntur. Divitias Christi et virtutum opera agnoscere in 
vita aliorum, qui pro Christo testimonium ferunt, quandoque usque ad sanguinis 
effusionem, aequum et salutare est: Deus enim semper mirabilis est et mirandus 
in operibus suis.</p>
	<p>Neque est praetereundum, quaecumque Spiritus Sancti gratia in fratribus 
seiunctis efficiuntur, eadem ad nostram quoque aedificationem conferre posse. 
Quodcumque vere christianum est, numquam germanis fidei bonis adversatur, immo 
semper efficere potest ut perfectius ipsum mysterium Christi et Ecclesiae 
attingatur.</p>
	<p>Attamen divisiones Christianorum impedimento Ecclesiae sunt, quominus ipsa ad 
effectum deducat plenitudinem catholicitatis sibi propriam in iis filiis, qui 
sibi quidem baptismate appositi, sed a sua plena communione seiuncti sunt. Immo 
et pro ipsa Ecclesia difficilius fit plenitudinem catholicitatis sub omni 
respectu in ipsa vitae realitate exprimere. Haec Sacra Synodus cum gaudio 
advertit participationem fidelium catholicorum in actione oecumenica in dies 
augeri, eamque episcopis ubique terrarum commendat, ut eadem promoveatur 
sollerter, et prudenter ab ipsis dirigatur.</p>
	<h3>&nbsp;</h3>
	<h3 align="center"><font face="Times New Roman">CAPUT II</font></h3>
	<p align="center"><b>De oecumenismi exercitio</b></p>
	<p>&nbsp;</p>
	<p>5. Ad totam Ecclesiam sollicitudo unionis instaurandae spectat, tam ad fideles 
quam ad pastores, et unumquemque secundum propriam virtutem afficit, sive in 
vita christiana quotidiana sive in theologicis et historicis investigationibus. 
Haec cura fraternam coniunctionem inter omnes Christianos existentem iam 
quodammodo manifestat, atque ad plenam perfectamque unitatem secundum Dei 
benevolentiam conducit.</p>
	<p>6. Cum omnis renovatio Ecclesiae<a title name="_ftnref23" href="#_ftn23">[23]</a> 
essentialiter in aucta fidelitate erga vocationem eius consistat, ea procul 
dubio ratio est cur motus versus unitatem contendat. Ecclesia in via peregrinans 
vocatur a Christo ad hanc perennem reformationem qua ipsa, qua humanum 
terrenumque institutum, perpetuo indiget; ita ut si quae, pro rerum temporumque 
adiunctis, sive in moribus, sive in ecclesiastica disciplina, sive etiam in 
doctrinae enuntiandae modo -qui ab ipso deposito fidei sedulo distingui debet- 
minus accurate servata fuerint, opportuno tempore recte debiteque instaurentur.</p>
	<p>Haec igitur renovatio insigne obtinet momentum oecumenicum. Varii autem illi 
modi vitae Ecclesiae, per quos haec renovatio iam efficitur -ut sunt motus 
biblicus et liturgicus, praedicatio verbi Dei atque catechesis, laicorum 
apostolatus, vitae religiosae novae formae, matrimonii spiritualitas, doctrina 
et activitas Ecclesiae in re sociali- tamquam pignora et auspicia quaedam sunt 
habenda, quae futuros oecumenismi progressus fauste portendunt.</p>
	<p>7. Oecumenismus veri nominis sine interiore conversione non datur. Etenim ex 
novitate mentis,<a title name="_ftnref24" href="#_ftn24">[24]</a> ex sui ipsius 
abnegatione atque ex caritatis liberrima effusione proficiscuntur et maturescunt 
desideria unitatis. Ideo a Spiritu divino imploranda nobis est gratia sincerae 
abnegationis, humilitatis et mansuetudinis in serviendo, atque fraternae in 
alios animi liberalitatis. &#xab;Obsecro itaque vos&#xbb;, ait Apostolus gentium, &#xab;ego 
vinctus in Domino, ut digne ambuletis vocatione, qua vocati estis, cum omni 
humilitate et mansuetudine, cum patientia supportantes invicem in caritate, 
solliciti servare unitatem Spiritus in vinculo pacis&#xbb; (<i>Eph</i>. 4, 1-3). Exhortatio 
haec illos praesertim spectat, qui ad sacrum ordinem eo consilio evecti sunt, ut 
continuetur missio Christi, qui inter nos &#xab;non venit ministrari, sed ministrare&#xbb; 
(<i>Mt</i>. 20, 28).</p>
	<p>De culpis etiam adversus unitatem valet testimonium S. Ioannis: &#xab;Si dixerimus 
quoniam non peccavimus, mendacem facimus eum, et verbum eius non est in nobis&#xbb; 
(<i>I Io</i>. 1, 10). Humili igitur prece veniam petimus a Deo et a fratribus seiunctis, sicut et nos 
dimittimus debitoribus nostris.</p>
	<p>Meminerint omnes christifideles se Christianorum unionem eo melius promovere, 
immo exercere, quo puriorem secundum Evangelium vitam degere studeant. Quo enim 
arctiore communione cum Patre, Verbo et Spiritu unientur, eo intimius atque 
facilius mutuam fraternitatem augere valebunt.</p>
	<p>8. Haec cordis conversio vitaeque sanctitas, una cum privatis et publicis 
supplicationibus pro Christianorum unitate, tamquam anima totius motus 
oecumenici existimandae sunt et merito oecumenismus spiritualis nuncupari 
possunt.</p>
	<p>Sollemne enim est Catholicis frequenter ad illam orationem convenire pro 
Ecclesiae unitate, quam Salvator Ipse in pervigilio mortis a Patre flagranter 
precatus est: &#xab;ut omnes unum sint&#xbb; (<i>Io</i>. 17, 21). In quibusdam peculiaribus rerum 
adiunctis, cuiusmodi sunt precationes quae &#xab;pro unitate&#xbb; indicuntur, atque in 
oecumenicis conventibus licitum est immo et optandum, ut Catholici cum fratribus 
seiunctis in oratione consocientur. Communes eiusmodi preces perefficax sane 
medium sunt gratiae unitatis impetrandae et genuina significatio vinculorum, 
quibus Catholici cum fratribus seiunctis adhuc coniunguntur: &#xab;Ubi enim sunt duo 
vel tres congregati in nomine meo, ibi sum in medio eorum&#xbb; (<i>Mt</i>. 18, 20).</p>
	<p>Attamen communicationem in sacris considerare non licet velut medium indiscretim 
adhibendum ad Christianorum unitatem restaurandam. Quae communicatio a duobus 
principiis praecipue pendet: ab unitate Ecclesiae significanda, et a 
participatione in mediis gratiae. Significatio unitatis plerumque vetat 
communicationem. Gratia procuranda quandoque illam commendat. De modo concreto agendi, attentis 
omnibus circumstantiis temporum, locorum et personarum, prudenter decernat 
auctoritas episcopalis localis, nisi aliud a conferentia episcopali, ad normam 
propriorum statutorum, vel a Sancta Sede statuatur.</p>
	<p>9. Fratrum seiunctorum animum cognoscere oportet. Ad hoc necessario requiritur 
studium, quod secundum veritatem et animo benevolo peragendum est. Catholici 
debito modo praeparati acquirant necesse est meliorem cognitionem doctrinae et 
historiae, vitae spiritualis et cultualis, psychologiae religiosae et culturae, 
quae fratribus propria est.</p>
	<p>Ad id assequendum multum iuvant ex utraque parte conventus ad theologicas 
praesertim quaestiones tractandas, ubi unusquisque par cum pari agat, dummodo 
qui in illis partem habent sub praesulum vigilantia vere periti sint. Ex tali 
dialogo etiam clarius innotescet, quae sit revera Ecclesiae catholicae condicio. 
Hac via et seiunctorum fratrum mens melius cognoscetur eisque fides nostra 
aptius exponetur.</p>
	<p>10. Sacrae theologiae institutiones et aliae disciplinae praesertim historicae 
tradantur oportet etiam sub aspectu oecumenico, ut usque accuratius rerum 
veritati respondeant.</p>
	<p>Multum enim interest futuros pastores et sacerdotes pollere theologia hoc modo 
adamussim elaborata, non polemice, in iis imprimis, quae fratrum seiunctorum 
erga Ecclesiam catholicam relationes spectant.</p>
	<p>A sacerdotum enim formatione necessaria institutio ac formatio spiritualis 
fidelium et religiosorum quam maxime pendet.</p>
	<p>Etiam Catholici in missionalia opera in iisdem terris ac alii Christiani 
incumbentes hodie praesertim cognoscant oportet quaestiones et fructus, quae ex 
oecumenismo in eorum apostolatu oriuntur.</p>
	<p>11. Modus ac ratio fidem catholicam exprimendi nullatenus obstaculum fieri debet 
dialogo cum fratribus. Integra doctrina lucide exponatur omnino oportet. Nil ab 
oecumenismo tam alienum est quam ille falsus irenismus, quo puritas doctrinae 
catholicae detrimentum patitur et eius sensus genuinus et certus obscuratur.</p>
	<p>Simul fides catholica et profundius et rectius explicanda est, modo et sermone 
qui etiam a fratribus seiunctis possit vere comprehendi.</p>
	<p>Insuper in dialogo oecumenico theologi catholici, doctrinae Ecclesiae 
inhaerentes, una cum fratribus seiunctis investigationem peragentes de divinis 
mysteriis, cum veritatis amore, caritate et humilitate progredi debent. In 
comparandis doctrinis meminerint existere ordinem seu &#xab;hierarchiam&#xbb; veritatum 
doctrinae catholicae, cum diversus sit earum nexus cum fundamento fidei 
christianae. Sic via sternetur qua per fraternam hanc aemulationem omnes 
incitentur ad profundiorem cognitionem et clariorem manifestationem 
investigabilium divitiarum Christi.<a title name="_ftnref25" href="#_ftn25">[25]</a></p>
	<p>12. Coram omnibus gentibus Christiani universi fidem in Deum unum et trinum, in 
Filium Dei incarnatum, Redemptorem et Dominum nostrum profiteantur et communi 
conatu in mutua aestimatione testimonium reddant spei nostrae, quae non 
confundit. Cum hodiernis temporibus in re sociali cooperatio latissime 
instauretur, omnes prorsus homines ad communem operam vocantur, potiore vero 
ratione ii, qui in Deum credunt, maxime autem omnes Christiani utpote Christi 
nomine insigniti. Omnium Christianorum cooperatio coniunctionem illam qua iam 
inter se uniuntur vivo modo exprimit atque Christi servi vultum in pleniorem 
lucem ponit. Cooperatio haec, in non paucis nationibus iam instaurata, magis 
magisque perficiatur oportet, in regionibus praesertim, ubi evolutio socialis 
vel technica peragitur, sive in dignitate personae humanae recte aestimanda, 
sive in bono pacis promovendo, sive in sociali Evangelii applicatione 
prosequenda, sive in scientiis et artibus spiritu christiano provehendis, sive 
etiam in cuiusvis generis remediis adhibendis contra nostrae aetatis aerumnas, 
cuiusmodi sunt fames et calamitates, analphabetismus et inopia, penuria 
habitationum et non aequa bonorum distributio. Hac cooperatione omnes qui in Christum credunt facile addiscere possunt, quomodo 
alii alios melius cognoscere et pluris aestimare queant atque ad unitatem 
Christianorum via sternatur.</p>
	<p>&nbsp;</p>
	<p align="center"><b>CAPUT III</b></p>
	<p align="center"><b>De Ecclesiis et de Communitatibus ecclesialibus<br>
	a Sede Apostolica Romana seiunctis</b></p>
	<p>&nbsp;</p>
	<p>13. Ad duas praecipuas scissionum categorias inconsutilem tunicam Christi 
afficientium oculos convertimus .</p>
	<p>Primae earum in Oriente evenerunt, sive contestatione dogmaticarum formularum 
Conciliorum Ephesini et Chalcedonensis, sive, posteriore tempore, per solutionem 
ecclesiasticae communionis inter Patriarchatus orientales et Sedem Romanam.</p>
	<p>Aliae dein, post amplius quattuor saecula, in Occidente ortae sunt ex eventibus 
qui sub nomine Reformationis communiter veniunt. Exinde a Sede Romana plures 
Communiones sive nationales sive confessionales seiunctae sunt. Inter eas, in 
quibus traditiones et structurae catholicae ex parte subsistere pergunt, locum 
specialem tenet Communio anglicana.</p>
	<p>Hae tamen diversae divisiones inter se valde differunt non solum ratione 
originis, loci et temporis, sed praesertim natura et gravitate quaestionum ad 
fidem et structuram ecclesiasticam pertinentium. Quam ob rem, haec Sancta 
Synodus, nec condiciones diversas diversorum Coetuum christianorum parvipendens, 
neque superstites, non obstante divisione, nexus inter eos praeteriens, ad 
prudentem actionem oecumenicam exercendam sequentes considerationes proponere 
decernit.</p>
	<p>&nbsp;</p>
	<h3><font face="Times New Roman">I. De Ecclesiarum Orientalium peculiari consideratione</font></h3>
	<p>14. Ecclesiae Orientis et Occidentis per non pauca saecula suam propriam viam, 
fraterna tamen communione fidei et vitae sacramentalis coniunctae, secutae sunt, 
Sede Romana moderante communi consensu, si dissensiones circa fidem vel 
disciplinam inter eas orirentur. Sacrosanctae Synodo gratum est, inter cetera 
gravis momenti, omnibus in mentem revocare plures in Oriente florere 
particulares seu locales Ecclesias, inter quas primum locum tenent Ecclesiae 
Patriarchales, et ex quibus non paucae ab ipsis Apostolis ortum habere 
gloriantur. Proinde apud Orientales praevaluit atque praevalet sollicitudo et 
cura servandi fraternas illas in fidei caritatisque communione necessitudines, 
quae inter Ecclesias locales, ut inter sorores, vigere debent.</p>
	<p>Praetermittendum pariter non est Ecclesias Orientis ab origine habere thesaurum, 
ex quo plura in rebus liturgicis, in traditione spirituali et in ordine iuridico 
Ecclesia Occidentis deprompsit. Neque illud parvi faciendum est fundamentalia 
dogmata christianae fidei de Trinitate et de Verbo Dei, ex Virgine Maria 
incarnato, in Conciliis Oecumenicis in Oriente celebratis definita esse. Ad hanc 
fidem servandam illae Ecclesiae multa et passae sunt et patiuntur.</p>
	<p>Tradita autem ab Apostolis haereditas diversis formis et modis acceptata est et 
inde ab ipsis Ecclesiae primordiis hic et illic varie explicata ob diversitatem 
quoque ingenii et vitae condicionum. Quae omnia, praeter causas externas, 
propter defectum etiam mutuae comprehensionis et caritatis separationibus ansam 
praebuerunt.</p>
	<p>Quamobrem Sacrosancta Synodus omnes quidem, sed praesertim eos exhortatur qui in 
instaurationem plenae communionis optatae inter Ecclesias orientales et 
Ecclesiam catholicam incumbere intendunt, ut debitam considerationem habeant de 
hac peculiari condicione nascentium crescentiumque Ecclesiarum Orientis et de 
indole relationum, quae inter eas et Sedem Romanam ante separationem vigebant 
atque rectam de his omnibus existimationem sibi efforment. Haec accurate servata 
ad dialogum intentum summopere conferent.</p>
	<p>15. Omnibus quoque notum est quanto cum amore Christiani orientales liturgica 
Sacra peragant, praesertim celebrationem eucharisticam, fontem vitae Ecclesiae 
et pignus futurae gloriae, qua fideles cum episcopo uniti accessum ad Deum 
Patrem habentes per Filium Verbum incarnatum, passum et glorificatum, in 
effusione Sancti Spiritus, communionem cum Sanctissima Trinitate consequuntur, 
&#xab;divinae consortes naturae&#xbb; (2 <i>Pt</i>. 1, 4) effecti. Proinde per celebrationem 
Eucharistiae Domini in his singulis Ecclesiis, Ecclesia Dei aedificatur et 
crescit,<a title name="_ftnref26" href="#_ftn26">[26]</a> et per 
concelebrationem communio earum manifestatur. In cultu hoc liturgico Mariam 
semper Virginem, quam Oecumenica Synodus Ephesina sollemniter Deiparam 
Sanctissimam proclamavit ut vere et proprie Christus Filius Dei et Filius 
Hominis secundum Scripturas agnosceretur, Orientales pulcherrimis hymnis 
magnificant et multos quoque Sanctos, inter quos Patres universalis Ecclesiae, 
collaudant.</p>
	<p>Cum autem illae Ecclesiae, quamvis seiunctae, vera sacramenta habeant, praecipue 
vero, vi successionis apostolicae, Sacerdotium et Eucharistiam, quibus 
arctissima necessitudine adhuc nobiscum coniunguntur, quaedam communicatio in 
sacris, datis opportunis circumstantiis et approbante auctoritate ecclesiastica, 
non solum possibilis est sed etiam suadetur.</p>
	<p>In Oriente quoque inveniuntur divitiae illarum traditionum spiritualium, quas 
praesertim monachismus expressit. Ibi enim inde a gloriosis Sanctorum Patrum 
temporibus floruit spiritualitas illa monastica, quae dein ad occidentales 
partes manavit et ex qua religiosum latinorum institutum tamquam e suo fonte 
originem duxit ac deinceps novum vigorem identidem accepit. Quapropter enixe 
commendatur ut Catholici frequentius accedant ad has spirituales Patrum 
Orientalium divitias quae hominem totum ad divina contemplanda evehunt.</p>
	<p>Ditissimum Orientalium patrimonium liturgicum et spirituale cognoscere, 
venerari, conservare et fovere omnes sciant maximi esse momenti ad plenitudinem 
traditionis christianae fideliter custodiendam et ad reconciliationem 
orientalium et occidentalium Christianorum perficiendam.</p>
	<p>16. Praeterea a primis iam temporibus Ecclesiae Orientis disciplinas proprias a 
Sanctis Patribus atque Synodis, etiam Oecumenicis, sancitas sequebantur. Cum 
autem unitati Ecclesiae minime obstet, immo decorem eius augeat et ad missionem 
eius implendam non parum conferat quaedam morum consuetudinumque diversitas, uti 
supra memoratur, Sacra Synodus, ad omne dubium tollendum, declarat Ecclesias 
Orientis, memores necessariae unitatis totius Ecclesiae, facultatem habere se 
secundum proprias disciplinas regendi, utpote indoli suorum fidelium magis 
congruas atque bono animorum consulendo aptiores. Perfecta huius traditionalis principii observantia, non semper quidem servata, 
ad ea pertinet quae ad unionem restaurandam tamquam praevia condicio omnino 
requiruntur.</p>
	<p>17. Quae supra de legitima diversitate dicta sunt, eadem placet etiam de diversa 
theologica doctrinarum enuntiatione declarare. Etenim in veritatis revelatae 
exploratione methodi gressusque diversi ad divina cognoscenda et confitenda in 
Oriente et in Occidente adhibiti sunt. Unde mirum non est quosdam aspectus 
mysterii revelati quandoque magis congrue percipi et in meliorem lucem poni ab 
uno quam ab altero, ita ut tunc variae illae theologicae formulae non raro 
potius inter se compleri dicendae sint quam opponi. Ad traditiones theologicas 
authenticas Orientalium quod attinet, agnoscendum est eas eximio quidem modo in 
Sacris Scripturis radicatas esse, vita liturgica foveri et exprimi, viva 
apostolica traditione scriptisque Orientalium Patrum ac spiritualium auctorum 
nutriri, ad rectam vitae institutionem, immo ad christianam veritatem plene 
contemplandam tendere.</p>
	<p>Haec Sancta Synodus, gratias agens Deo quod multi orientales Ecclesiae 
catholicae filii, qui hoc patrimonium custodiunt et illud purius pleniusque 
vivere cupiunt, iam cum fratribus traditionem occidentalem colentibus in plena 
communione vivunt, declarat, totum hoc patrimonium spirituale ac liturgicum, 
disciplinare ac theologicum in diversis suis traditionibus ad plenam 
catholicitatem et apostolicitatem Ecclesiae pertinere.</p>
	<p>18. His omnibus bene perspectis, haec Sacrosancta Synodus renovat id quod a 
Sacris praeteritis Conciliis nec non a Romanis Pontificibus declaratum est, 
nempe ad communionem et unitatem restaurandam vel servandam opus esse &#xab;nihil 
ultra imponere... oneris quam... necessaria&#xbb; (<i>Act</i>. 15, 28). Vehementer etiam 
exoptat ut ad eam paulatim consequendam omnes conatus exinde intendant in variis 
institutis et formis vitae Ecclesiae, praesertim oratione et fraterno dialogo 
circa doctrinam et muneris pastoralis urgentiores aetatis nostrae necessitates. 
Eodem modo pastoribus et fidelibus Ecclesiae catholicae commendat necessitudines 
cum eis qui non iam in Oriente, sed procul a patria vitam degunt, ut fraterna 
collaboratio cum eis in spiritu caritatis et secluso omni spiritu contentiosae 
aemulationis crescat. Quod si hoc opus toto animo promoveatur, Sacrosancta 
Synodus sperat fore, ut sublato pariete occidentalem orientalemque Ecclesiam 
dividente, unica tandem fiat mansio angulari firmata lapide, Christo Iesu, qui 
faciet utraque unum.<a title name="_ftnref27" href="#_ftn27">[27]</a></p>
	<p>&nbsp;</p>
	<h3><font face="Times New Roman">II. De Ecclesiis et Communitatibus ecclesialibus in Occidente seiunctis</font></h3>
	<p>19. Ecclesiae et Communitates ecclesiales, quae vel in gravissimo illo rerum 
discrimine, quod in Occidente iam ab exeunte medio aevo initium sumpsit, vel 
posterioribus temporibus ab Apostolica Sede Romana separatae sunt, cum Ecclesia 
catholica peculiari affinitate ac necessitudine iunguntur ob diuturnam populi 
christiani vitam praeteritis saeculis in ecclesiastica communione peractam.</p>
	<p>Cum hae vero Ecclesiae et Communitates ecclesiales propter diversitatem 
originis, doctrinae et vitae spiritualis non tantum a nobis, sed etiam inter se 
non parum differant, eas aeque describere opus perdifficile est, quod hic 
aggredi non intendimus.</p>
	<p>Quamvis motus oecumenicus et desiderium pacis cum Ecclesia catholica nondum 
ubique invaluerint, spes nobis est fore ut in omnibus sensus oecumenicus et 
mutua aestimatio paulatim crescant. Attamen agnoscendum est inter has Ecclesias 
et Communitates atque Ecclesiam catholicam magni ponderis discrepantias adesse, 
non tantum indolis historicae, sociologicae, psychologicae, culturalis, sed 
imprimis interpretationis revelatae veritatis. Quo autem facilius, non 
obstantibus illis differentiis, dialogus oecumenicus instaurari possit, in 
sequentibus quaedam efferre volumus quae fundamentum huius dialogi atque 
incitamentum esse possunt ac debent.</p>
	<p>20. Mens nostra eos imprimis Christianos respicit, qui Iesum Christum ut Deum ac 
Dominum et unicum mediatorem inter Deum et homines palam confitentur ad unius 
gloriam Dei, Patris et Filii et Spiritus Sancti. Non leves scimus quidem 
existere discrepantias a doctrina catholicae Ecclesiae etiam de Christo Verbo 
Dei incarnato et de opere redemptionis, proinde de mysterio ministerioque 
Ecclesiae et munere Mariae in opere salutis. Laetamur tamen videntes fratres 
seiunctos in Christum tamquam fontem et centrum communionis ecclesiasticae 
intendere. Desiderio tacti unionis cum Christo compelluntur ad unitatem magis 
magisque quaerendam atque etiam ad testimonium fidei suae ubique apud gentes 
reddendum.</p>
	<p>21. Sacrarum Scripturarum amor et veneratio ac prope cultus fratres nostros ad 
constans et sollers Sacrae Paginae studium adducunt: Evangelium &#xab;virtus enim Dei 
est in salutem omni credenti, Iudaeo primum et Graeco&#xbb; (<i>Rom</i>. 1, 16).</p>
	<p>Spiritum Sanctum invocantes, in ipsis Sacris Scripturis Deum inquirunt quasi 
sibi loquentem in Christo, a Prophetis praenuntiato, Verbo Dei pro nobis 
incarnato. In iis vitam Christi contemplantur et ea quae Divinus Magister ad 
salutem hominum docuit et peregit, mysteria praesertim mortis eius et 
resurrectionis.</p>
	<p>At cum Christiani a nobis seiuncti auctoritatem divinam Sacrorum Librorum 
affirmant, aliter ac nos -diversi quidem diverse- sentiunt de habitudine 
Scripturas inter et Ecclesiam, in qua secundum fidem catholicam magisterium 
authenticum peculiarem obtinet locum in verbo Dei scripto exponendo et 
praedicando.</p>
	<p>Nihilominus Sacra Eloquia in ipso dialogo eximia sunt instrumenta in potenti 
manu Dei ad illam unitatem adipiscendam, quam Salvator omnibus hominibus 
exhibet.</p>
	<p>22. Baptismi sacramento, quandocumque iuxta Domini institutionem rite confertur 
ac debita animi dispositione accipitur, homo vere Christo crucifixo et 
glorificato incorporatur atque ad vitae divinae consortium regeneratur iuxta 
illud Apostoli: &#xab;consepulti ei in baptismo, in quo et resurrexistis per fidem 
operationis Dei, qui suscitavit illum a mortuis (<i>Col</i>. 2, 12).<a title name="_ftnref28" href="#_ftn28">[28]</a></p>
	<p>Baptismus igitur vinculum unitatis sacramentale constituit vigens inter omnes 
qui per illum regenerati sunt. Attamen baptismus per se dumtaxat initium et 
exordium est, quippe qui totus in acquirendam tendit plenitudinem vitae in 
Christo. Itaque baptismus ordinatur ad integram fidei professionem, ad integram 
incorporationem in salutis institutum, prout ipse Christus illud voluit, ad 
integram denique in communionem eucharisticam insertionem.</p>
	<p>Communitates ecclesiales a nobis seiunctae, quamvis deficiat earum plena 
nobiscum unitas ex baptismate profluens, et quamvis credamus illas, praesertim 
propter sacramenti Ordinis defectum, genuinam atque integram substantiam 
Mysterii eucharistici non servasse, tamen, dum in Sancta Coena mortis et 
resurrectionis Domini memoriam faciunt, vitam in Christi communione significari 
profitentur atque gloriosum Eius adventum exspectant. Quapropter doctrina circa Coenam Domini, cetera sacramenta et cultum ac 
Ecclesiae ministeria obiectum dialogi constituat oportet.</p>
	<p>23. Christiana horum fratrum conversatio fide in Christum alitur, baptismatis 
gratia et verbo Dei audito fovetur. Manifestatur quidem in oratione privata, in 
meditatione biblica, in familiae christianae vita, in cultu communitatis ad 
laudem Dei congregatae. Ceteroquin cultus eorum nonnumquam elementa conspicua 
communis antiquae liturgiae prae se fert. Fides qua Christo creditur fructus 
edit in laude et gratiarum actione pro beneficiis divinitus acceptis; accedit 
vivus iustitiae sensus et sincera caritas in proximum. Haec autem operosa fides 
haud pauca etiam instituta ad miseriam spiritualem et corporalem sublevandam, ad 
iuventutis educationem excolendam, ad sociales vitae condiciones humaniores 
reddendas, ad pacem universim constabiliendam protulit.</p>
	<p>Quod si inter Christianos multi non semper eadem ratione atque Catholici 
Evangelium in re morali intelligunt neque easdem solutiones difficiliorum 
hodiernae societatis quaestionum admittunt, nihilominus ut nos volunt verbo 
Christi ut fonti christianae virtutis haerere et apostolico oboedire praecepto: 
&#xab;Omne, quodcumque facitis in verbo aut in opere, omnia in nomine Domini Iesu 
Christi, gratias agentes Deo et Patri per ipsum&#xbb; (<i>Col</i>. 3, 17). Hinc dialogus 
oecumenicus de morali Evangelii applicatione initium sumere potest.</p>
	<p>24. Sic post breviter expositas condiciones, quibus exerceri contingit actio 
oecumenica, et principia quibus moderanda est, fidenter oculos ad futura 
convertimus. Haec Sacrosancta Synodus hortatur fideles, ut a quavis levitate vel 
imprudenti zelo se abstineant, quae vero progressui unitatis nocere possint. 
Eorum enim oecumenica actio non potest esse nisi plene sincereque catholica, 
fidelis nempe veritati, quam ab Apostolis et Patribus accepimus, et consentanea 
fidei, quam Ecclesia catholica semper professa est, ac simul in eam plenitudinem 
tendens, qua Dominus decursu temporum Corpus Suum vult augeatur.</p>
	<p>Haec Sacrosancta Synodus instanter exoptat ut filiorum Ecclesiae 
	catholicae incepta cum inceptis fratrum seiunctorum coniuncta progrediantur, 
	quin Providentiae viis ullum ponatur obstaculum et quin futuris Spiritus 
	Sancti impulsionibus praeiudicetur. Insuper se consciam esse declarat hoc 
	sanctum propositum reconciliandi Christianos omnes in unitate unius 
	unicaeque Ecclesiae Christi humanas vires et dotes excedere. Quapropter spem suam in oratione Christi pro Ecclesia, in amore Patris erga nos, 
in virtute Spiritus Sancti penitus ponit. &#xab;Spes autem non confundit, quia caritas Dei diffusa est in cordibus nostris per 
Spiritum Sanctum, qui datus est nobis&#xbb; (<i>Rom</i>. 5, 5).</p>
	</div>
<div>
	<i>Haec omnia et singula quae in hoc 
	Decreto edicta sunt, placuerunt Sacrosancti Concilii Patribus. Et Nos, 
	Apostolica a Christo Nobis tradita potestate, illa, una cum Venerabilibus 
	Patribus, in Spiritu Sancto approbamus, decernimus ac statuimus et quae ita 
	synodaliter statuta sunt ad Dei gloriam promulgari iubemus.</i><font FACE="Times New Roman" SIZE="3"><p><i>Romae, 
	apud S. Petrum die XXI mensis Novembris anno MCMLXIV</i>.</p>
	<p ALIGN="CENTER">Ego PAULUS Catholicae Ecclesiae Episcopus</p>
	<p><a name="Sequuntur_Patrum_subsignationes" href="#Patrum_subsignationes">
	Sequuntur <b>Patrum subsignationes</b>.</a></p>
	<hr>
	<p><b><a name="Patrum_subsignationes">Patrum subsignationes</a></b></p>
	<p>Ego PAULUS Catholicae Ecclesiae Episcopus</p>
	<p>&#8224; Ego EUGENIUS Episcopus Ostiensis ac Portuensis et S. Rufinae Cardinalis 
	TISSERANT, Sacri Collegii Decanus.</p>
	<p>&#8224; Ego IOSEPHUS Episcopus Albanensis Cardinalis PIZZARDO.</p>
	<p>&#8224; Ego BENEDICTUS Episcopus Praenestinus Cardinalis ALOISI MASELLA.</p>
	<p>&#8224; Ego HAMLETUS IOANNES Episcopus tit. Tusculanus Cardinalis CICOGNANI.</p>
	<p>&#8224; Ego IOSEPHUS Episcopus tit. Sabinensis et Mandelensis Cardinalis 
	FERRETTO.</p>
	<p>&#8224; Ego EMMANUEL titulo Ss. Marcellini et Petri Presbyter Cardinalis 
	GON&#xc7;ALVES CEREJEIRA, Patriarcha Lisbonensis.</p>
	<p>&#8224; Ego IGNATIUS GABRIEL titulo Basilicae XII Apostolorum Presbyter 
	Cardinalis TAPPOUNI, Patriarcha Antiochenus Syrorum.</p>
	<p>Ego IACOBUS ALOISIUS titulo S. Laurentii in Damaso Prsbyter Cardinalis 
	COPELLO, S. R. E. Cancellarius.</p>
	<p>&#8224; Ego PETRUS titulo Ssmae Trinitatis in Monte Pincio Presbyter Cardinalis 
	GERLIER, Archiepiscopus Lugdunensis et Viennensis, Primas Galliae.</p>
	<p>Ego GREGORIUS PETRUS titulo Ss. Bartholomaei in insula Presbyter 
	Cardinalis AGAGIANIAN.</p>
	<p>&#8224; Ego NORMANNUS THOMAS titulo Ss. Quattuor Coronatorum Presbyter 
	Cardinalis GILROY, Archiepiscopus Sydneyensis.</p>
	<p>&#8224; Ego IOSEPHUS titulo S. Ioannis ante Portam Latinam Presbyter Cardinalis 
	FRINGS, Archiepiscopus Coloniensis.</p>
	<p>&#8224; Ego ERNESTUS titulo S. Sabinae Presbyter Cardinalis RUFFINI, 
	Archiepiscopus Panormitanus.</p>
	<p>&#8224; Ego ANTONIUS titulo S. Laurentii in Panisperna Presbyter Cardinalis 
	CAGGIANO, Archiepiscopus Bona&#xeb;rensis.</p>
	<p>Ego PETRUS titulo S. Laurentii in Lucina Presbyter Cardinalis CIRIACI.</p>
	<p>&#8224; Ego MAURITIUS titulo S. Mariae de Pace Presbyter Cardinalis FELTIN, 
	Archiepiscopus Parisiensis.</p>
	<p>&#8224; Ego IACOBUS titulo S. Mariae in Transpontina Presbyter Cardinalis 
	LERCARO, Archiepiscopus Bononiensis.</p>
	<p>&#8224; Ego STEPHANUS titulo S. Mariae trans Tiberim Presbyter Cardinalis 
	WYSZYNSKI, Archiepiscopus Gnesnensis et Varsaviensis, Primas Poloniae.</p>
	<p>&#8224; Ego FERDINANDUS titulo S. Augustini Presbyter Cardinalis QUIROGA Y 
	PALACIOS, Archiepiscopus Compostellanus.</p>
	<p>&#8224; Ego PAULUS AEMILIUS titulo S. Mariae Angelorum in Thermis Presbyter 
	Cardinalis LEGER, Archiepiscopus Marianopolitanus.</p>
	<p>&#8224; Ego ALOISIUS titulo S. Mariae Novae Presbyter Cardinalis CONCHA, 
	Archiepiscopus Bogotensis.</p>
	<p>Ego IOSEPHUS titulo S. Priscae Presbyter Cardinalis DA COSTA NUNES.</p>
	<p>Ego HILDEBRANDUS titulo S. Sebastiani ad Catacumbas Presbyter Cardinalis 
	ANTONIUTTI.</p>
	<p>Ego EPHRAEM titulo S. Crucis in Hierusalem Presbyter Cardinalis FORNI.</p>
	<p>&#8224; Ego IOANNES titulo S. Mariae de Aracoeli Presbyter Cardinalis LANDAZURI 
	RICKETTS, Archiepiscopus Limanus, Primas Peruviae.</p>
	<p>&#8224; Ego RADULFUS titulo S. Bernardi ad Thermas Presbyter Cardinalis SILVA 
	HENRIQUEZ, Archiepiscopus S. Iacobi in Chile.</p>
	<p>&#8224; Ego LEO IOSEPHUS titulo S. Petri ad Vincula Presbyter Cardinalis 
	SUENENS, Archiepiscopus Mechliniensis-Bruxellensis.</p>
	<p>Ego ALAPHRIDUS S. Mariae in Domnica Protodiaconus Cardinalis OTTAVIANI.</p>
	<p>Ego ALBERTUS S. Pudentianae Diaconus Cardinalis DI JORIO.</p>
	<p>Ego FRANCISCUS S. Mariae in Cosmedin Diaconus Cardinalis ROBERTI.</p>
	<p>Ego ARCADIUS SS. Blasii et Caroli ad Catinarios Diaconus Cardinalis 
	LARRAONA.</p>
	<p>Ego FRANCISCUS SS. Cosmae et Damiani Diaconus Cardinalis MORANO.</p>
	<p>Ego GUILLELMUS THEODORUS S. Theodori in Palatio Diaconus Cardinalis 
	HEARD.</p>
	<p>Ego AUGUSTINUS S. Sabae Diaconus Cardinalis BEA.</p>
	<p>Ego ANTONIUS S. Eugenii Diaconus Cardinalis BACCI.</p>
	<p>Ego FRATER MICHAEL S. Pauli Apostoli in Arenula Diaconus Cardinalis 
	BROWNE.</p>
	<p>Ego IOACHIM ANSELMUS S. Apollinaris Diaconus Cardinalis ALBAREDA.</p>
	<p>&#8224; Ego STEPHANUS I SIDAROUSS, Patriarcha Alexandrinus Coptorum.</p>
	<p>&#8224; Ego MAXIMUS IV SAIGH, Patriarcha Antiochenus Melchitarum.</p>
	<p>&#8224; Ego PAULUS PETRUS MEOUCHI, Patriarcha Antiochenus Maronitarum.</p>
	<p>&#8224; Ego ALBERTUS GORI, Patriarcha Hierosolymitanus Latinorum.</p>
	<p>&#8224; Ego PAULUS II CHEIKHO, Patriarcha Babylonensis Chaldaeorum.</p>
	<b>
	<p ALIGN="CENTER">EX ACTIS SS. OECUMENICI CONCILII VATICANI II</p>
	<p ALIGN="CENTER">NOTIFICATIONES</p>
	</b>
	<p>Factae ab Exc.mo Secretario Generali Ss. Concilii in Congregatione 
	Generali CXXIII diei XVI Nov. MCMLXIV</p>
	<p>Quaesitum est quaenam esse debeat qualificatio theologica doctrinae, quae 
	in Schemate de Ecclesia exponitur et suffragationi subicitur.</p>
	<p>Commissio Doctrinalis quaesito responsionem dedit, in expendendis Modis 
	spectantibus ad caput tertium Schematis de Ecclesia, hisce verbis:</p>
	<p>&quot;Ut de se patet, textus Concilii semper secundum regulas generales, ab 
	omnibus cognitas, interpretandus est&quot;.</p>
	<p>Qua occasione Commissio Doctrinalis remittit ad suam Declarationem 6 
	martii 1964, cuius textum hic transcribimus:</p>
	<p>&quot;Ratione habita moris conciliaris ac praesentis Concilii finis 
	pastoralis, haec S. Synodus ea tantum de rebus fidei vel morum ab Ecclesia 
	tenenda definit, quae ut talia aperte ipsa declaraverit.</p>
	<p>Cetera autem, quae S. Synodus proponit, utpote Supremi Ecclesiae 
	Magisterii doctrinam, omnes ac singuli christifideles excipere et amplecti 
	debent iuxta ipsius S. Synodi mentem, quae sive ex subiecta materia sive ex 
	dicendi ratione innotescit, secundum normas theologicae interpretationis&quot;.</p>
	<p>Superiore dein Auctoritate communicatur Patribus nota explicativa praevia 
	ad Modos circa caput tertium Schematis de Ecclesia, ad cuius notae mentem 
	atque sententiam explicari et intelligi debet doctrina in eodem capite 
	tertio exposita.</p>
	<font FACE="Times New Roman" SIZE="2">
	<p>&nbsp;</p>
	</font><b>
	<p ALIGN="CENTER">Nota explicativa praevia</p>
	</b>
	<p>&quot;Commissio statuit expensioni Modorum sequentes observationes generales 
	praemittere.</p>
	<dir>
		<p>1.<font FACE="Times New Roman" SIZE="2"> </font>Collegium non 
		intelligitur sensu stricte iuridico, scilicet de coetu aequalium, qui 
		potestatem suam praesidi suo demandarent, sed de coetu stabili, cuius 
		structura et auctoritas ex Revelatione deduci debent. Quapropter in 
		Responsione ad Modum 12 explicite de Duodecim dicitur quod Dominus eos 
		constituit &quot;ad modum collegii seu coetus stabilis&quot;. Cf etiam Mod. 53, c. 
		- Ob eandem rationem, de Collegio Episcoporum passim etiam adhibentur 
		vocabula Ordo vel Corpus. Parallelismus inter Petrum ceterosque 
		Apostolos ex una parte, et Summum Pontificem et Episcopos ex altera 
		parte, non implicat transmissionem potestatis extraordinariae 
		Apostolorum ad successores eorum, neque, uti patet, aequalitatem inter 
		Caput et membra Collegii, sed solam proportionalitatem inter primam 
		relationem (Petrus - Apostoli) et alteram (Papa - Episcopi). Unde 
		Commissio statuit scribere in n. 22: non eadem sed pari ratione. Cf 
		Modum 57.</p>
		<p>2.<font FACE="Times New Roman" SIZE="2"> </font>Aliquis fit membrum 
		Collegii vi consecrationis episcopalis et communione hierarchica cum 
		Collegii Capite atque membris. Cf n. 22, &#xa7; 1 in fine. In consecratione 
		datur ontologica participatio sacrorum munerum, ut indubie constat ex 
		Traditione, etiam liturgica. Consulto adhibetur vocabulum munerum, non 
		vero potestatum, quia haec ultima vox de potestate ad actum expedita 
		intelligi posset. Ut vero talis expedita potestas habeatur, accedere 
		debet canonica seu iuridica determinatio per auctoritatem hierarchicam. 
		Quae determinatio potestatis consistere potest in concessione 
		particularis officii vel in assignatione subditorum, et datur iuxta 
		normas a suprema auctoritate adprobatas. Huiusmodi ulterior norma ex 
		natura rei requiritur, quia agitur de muneribus quae a pluribus 
		subiectis, hierarchice ex voluntate Christi cooperantibus, exerceri 
		debent. Evidens est quod haec &quot;communio&quot; in vita Ecclesiae secundum 
		adiuncta temporum applicata est, priusquam in iure velut codificata 
		fuerit.</p>
		<p>Quapropter signanter dicitur, requiri hierarchicam communionem cum 
		Ecclesiae Capite atque membris. Communio est notio quae in antiqua 
		Ecclesia (sicut etiam hodie praesertim in Oriente) in magno honore 
		habetur. Non intelligitur autem de vago quodam affectu, sed de realitate 
		organica, quae iuridicam formam exigit et simul caritate animatur. Unde 
		Commissio, fere unanimi consensu, scribendum esse statuit: &quot;in 
		hierarchica communione&quot;. Cf Modum 40 et etiam illa quae dicuntur de 
		missione canonica, sub n. 24.</p>
		<p>Documenta recentiorum Summorum Pontificum circa iurisdictionem 
		Episcoporum interpretanda sunt de hac necessaria determinatione 
		potestatum.</p>
		<p>3.<font FACE="Times New Roman" SIZE="2"> </font>Collegium, quod sine 
		Capite non datur, dicitur: &quot;subiectum quoque supremae ac plenae 
		potestatis in universam Ecclesiam existere&quot;. Quod necessario admittendum 
		est, ne plenitudo potestatis Romani Pontificis in discrimen poneretur. 
		Collegium enim necessario et semper Caput suum cointelligit, quod in 
		Collegio integrum servat suum munus Vicarii Christi et Pastoris 
		Ecclesiae universalis. Aliis verbis distinctio non est inter Romanum 
		Pontificem et Episcopos collective sumptos, sed inter Romanum Pontificem 
		seorsim et Romanum Pontificem simul cum Episcopis. Quia vero Summus 
		Pontifex est Caput Collegii, ipse solus quosdam actus facere potest, qui 
		Episcopis nullo modo competunt, v. gr. Collegium convocare et dirigere, 
		normas actionis approbare, etc. Cf Modum 81. Ad iudicium Summi 
		Pontificis, cui cura totius gregis Christi commissa est, spectat, 
		secundum necessitates Ecclesiae decursu temporum variantes, determinare 
		modum quo haec cura actuari conveniat, sive modo personali, sive modo 
		collegiali. Romanus Pontifex ad collegiale exercitium ordinandum, 
		promovendum, approbandum, intuitu boni Ecclesiae, secundum propriam 
		discretionem procedit.</p>
		<p>4.<font FACE="Times New Roman" SIZE="2"> </font>Summus Pontifex, 
		utpote Pastor Supremus Ecclesiae, suam potestatem omni tempore ad 
		placitum exercere potest, sicut ab ipso suo munere requiritur. Collegium 
		vero, licet semper exsistat, non propterea permanenter actione stricte 
		collegiali agit, sicut ex Traditione Ecclesiae constat. Aliis verbis non 
		semper est &quot;in actu pleno&quot;, immo nonnisi per intervalla actu stricte 
		collegiali agit et nonnisi consentiente Capite. Dicitur autem 
		&quot;consentiente Capite&quot;, ne cogitetur de dependentia velut ab aliquo 
		extraneo; terminus &quot;consentiens&quot; evocat e contra communionem inter Caput 
		et membra, et implicat necessitatem actus qui Capiti proprie competit. 
		Res affirmatur explicite in n. 22, &#xa7; 2 et explicatur ibid., in fine. 
		Formula negativa &quot;nonnisi&quot; omnes casus comprehendit: unde evidens est 
		quod normae a suprema Auctoritate approbatae semper observari debent. Cf 
		Modum 84.</p>
		<p>In omnibus autem apparet quod agitur de coniunctione Episcoporum cum 
		Capite suo, numquam vero de actione Episcoporum independenter a Papa. In 
		quo casu, deficiente actione Capitis, Episcopi agere ut Collegium 
		nequeunt, sicut ex notione &quot;Collegii&quot; patet. Haec hierarchica communio 
		omnium Episcoporum cum Summo Pontifice in Traditione certe solemnis est.</p>
		<p>N.B. Sine communione hierarchica munus sacramentale-ontologicum, quod 
		distinguendum est ab aspectu canonico-iuridico, exerceri non potest. 
		Commissio autem censuit non intrandum esse in quaestiones de liceitate 
		et validitate, quae relinquuntur disceptationi theologorum, in specie 
		quod attinet ad potestatem quae de facto apud Orientales seiunctos 
		exercetur, et de cuius explicatione variae exstant sententiae&quot;.</p>
	</dir>
	<p ALIGN="RIGHT">&#8224; PERICLES FELICI</p>
	<i>
	<p ALIGN="RIGHT">Archiepiscopus tit. Samosatensis<br>
	Ss. Concilii Secretarius Generalis</p>
	</i></font>
	<br clear="all">
&nbsp;<hr align="left" width="33%" SIZE="1">
	<div id="ftn1">
		<a title name="_ftn1" href="#_ftnref1">[1]</a>&nbsp;Cf. <i>I Cor</i>. 1, 13.<BR><BR></div>
	<div id="ftn2">
		<a title name="_ftn2" href="#_ftnref2">[2]</a>&nbsp;Cf. <i>I Io</i>. 4, 9; 
		<i>Col</i>. 1, 18-20; <i>Io</i>. 11, 52.<BR><BR></div>
	<div id="ftn3">
		<a title name="_ftn3" href="#_ftnref3">[3]</a> Cf. <i>Io</i>. 13, 34.<BR><BR></div>
	<div id="ftn4">
		<a title name="_ftn4" href="#_ftnref4">[4]</a> Cf. <i>Io</i>. 16, 7.<BR><BR></div>
	<div id="ftn5">
		<a title name="_ftn5" href="#_ftnref5">[5]</a>&nbsp;Cf <i>I Cor</i>. 12, 4-11.<BR><BR></div>
	<div id="ftn6">
		<a title name="_ftn6" href="#_ftnref6">[6]</a>&nbsp;Cf. <i>Mt</i>. 28, 18-20, coll. 
		<i>Io</i>. 20, 21-23.<BR><BR></div>
	<div id="ftn7">
		<a title name="_ftn7" href="#_ftnref7">[7]</a>&nbsp;Cf. <i>Mt</i>. 16, 19, coll. 
		<i>Mt</i>. 18, 18.<BR><BR></div>
	<div id="ftn8">
		<a title name="_ftn8" href="#_ftnref8">[8]</a> Cf. <i>Lc</i>. 22, 32.<BR><BR></div>
	<div id="ftn9">
		<a title name="_ftn9" href="#_ftnref9">[9]</a> Cf. <i>Io</i>. 21, 15-17.<BR><BR></div>
	<div id="ftn10">
		<a title name="_ftn10" href="#_ftnref10">[10]</a> Cf. <i>Eph</i>. 2, 20.<BR><BR></div>
	<div id="ftn11">
		<a title name="_ftn11" href="#_ftnref11">[11]</a>&nbsp;Cf. <i>I Pt</i>. 2, 25; CONC. VAT. I, Const. 
		<i>Pastor Aeternus</i>: Coll. Lac. 7, 482 
a.<BR><BR></div>
	<div id="ftn12">
		<a title name="_ftn12" href="#_ftnref12">[12]</a> Cf. <i>Is</i>. 11, 10-12.<BR><BR></div>
	<div id="ftn13">
		<a title name="_ftn13" href="#_ftnref13">[13]</a>&nbsp;Cf. <i>Eph</i>. 2, 17-18, coll. 
		<i>Mc</i>. 16, 15.<BR><BR></div>
	<div id="ftn14">
		<a title name="_ftn14" href="#_ftnref14">[14]</a> Cf. <i>I Pt</i>. 1, 3-9.<BR><BR></div>
	<div id="ftn15">
		<a title name="_ftn15" href="#_ftnref15">[15]</a>&nbsp;Cf. <i>I Cor</i>. 11, 18-19; 
		<i>Gal</i>. 1, 6-9; <i>I Io</i>. 2, 18-19.<BR><BR></div>
	<div id="ftn16">
		<a title name="_ftn16" href="#_ftnref16">[16]</a> Cf. <i>I Cor</i>. 1, 11 ss.; 
		11, 22.<BR><BR></div>
	<div id="ftn17">
		<a title name="_ftn17" href="#_ftnref17">[17]</a>&nbsp;Cf. CONC. FLOR., Sess. VIII, Decr. 
		<i>Exultate Deo</i>: MANSI 31, 1055A.<BR><BR></div>
	<div id="ftn18">
		<a title name="_ftn18" href="#_ftnref18">[18]</a> Cf. S. AUGUSTINUS, In Ps. 32, Enarr. II, 29: PL 36, 299.<BR><BR></div>
	<div id="ftn19">
		<a title name="_ftn19" href="#_ftnref19">[19]</a>&nbsp;Cf. CONC. LAT. IV, 
		<i>Constitutio</i> IV: MANSI 22, 990; CONC. LUGD. II, <i>Professio fidei Michaelis Palaeologi</i>: MANSI 24, 71E; CONC. FLOR., 
Sess. VI, <i>Definitio Laetentur caeli</i>: MANSI 31, 1026E.<BR><BR></div>
	<div id="ftn20">
		<a title name="_ftn20" href="#_ftnref20">[20]</a>&nbsp;Cf. <i>Iac</i>. 1, 4; 
		<i>Rom</i>. 12, 1-2.<BR><BR></div>
	<div id="ftn21">
		<a title name="_ftn21" href="#_ftnref21">[21]</a>&nbsp;Cf. <i>2 Cor</i>. 4, 10; 
		<i>Phil</i> . 
		2, 5-8.<BR><BR></div>
	<div id="ftn22">
		<a title name="_ftn22" href="#_ftnref22">[22]</a> Cf. <i>Eph</i>. 5, 27.<BR><BR></div>
	<div id="ftn23">
		<a title name="_ftn23" href="#_ftnref23">[23]</a>&nbsp;Cf. CONC. LAT. V, Sess. XII, 
		<i>Const. Constitui</i>: MANSI 32, 988B-C.<BR><BR></div>
	<div id="ftn24">
		<a title name="_ftn24" href="#_ftnref24">[24]</a> Cf. <i>Eph</i> . 4, 23.<BR><BR></div>
	<div id="ftn25">
		<a title name="_ftn25" href="#_ftnref25">[25]</a> Cf. <i>Eph</i>. 3, 8.<BR><BR></div>
	<div id="ftn26">
		<a title name="_ftn26" href="#_ftnref26">[26]</a>&nbsp;Cf. S. IOANNES CHRYSOSTOMUS, 
		<i>In Ioannem Homelia</i> XLVI, PG 59, 260-262.<BR><BR></div>
	<div id="ftn27">
		<a title name="_ftn27" href="#_ftnref27">[27]</a>&nbsp;Cf. CONC. FLOR., Sess. VI, 
		<i>Definitio Laetentur caeli</i>: MANSI 31, 1026 E.<BR><BR></div>
	<div id="ftn28">
		<a title name="_ftn28" href="#_ftnref28">[28]</a> Cf. <i>Rom</i>. 6, 4.</div>
</div>
&nbsp;</td>
												</tr> 
													</table>
										</td>
									</tr>
</div>

</body>
</html>
